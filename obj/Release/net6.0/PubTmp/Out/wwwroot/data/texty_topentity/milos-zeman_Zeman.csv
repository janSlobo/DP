StatementId,Text
027bd1c74577076f587ff96360f46a66,"Přečtěte si přepis rozhovoru, který jsem dnes poskytl v Lánech rádiu Frekvence 1:    *Hezký dobrý podvečer. Je neděle 27. září 2020 a z Masarykovy pracovny lánského zámku vás zdraví Luboš Procházka a spolu se mnou je tady prezident České republiky Miloš Zeman. Dobrý den.    Dobrý den.    *Začnu otázkou, jak Vám je.    A víte, že dobře. Já jsem životní optimista a když se mě ta zlomená ruka hojí, tak si říkám, že budoucnost je jasná a překrásná.    *My vysíláme v předvečer Vašich narozenin, tak tedy dovolte, abych Vám hned na úvod rozhovoru o několik hodin předem popřál vše nejlepší, hlavně pevné zdraví, a přijměte jako dar od Frekvence 1 tuto podzimní dekoraci, kterou vidíte na stole před sebou.    Milý pane redaktore, tak se na to hned podíváme. Vřes mám strašně rád, houby taky. A víte, co jste zapomněl? Jeřabiny. Až mi budete za rok přát znovu, tentokrát již k 77. narozeninám, dejte do toho košíčku, který je jinak velice krásný a děkuji za něj, dejte tam i kytičku jeřabin.    *Dobře, beru na vědomí. Pojďme k zásadním tématům posledních hodin a dnů. Vláda navrhne zrušení superhrubé mzdy jen na dva roky, České televizi to včera řekl premiér Andrej Babiš. S návrhem, aby se superhrubá mzda zrušila pouze dočasně, jste přišel před několika dny Vy. ČSSD ale podle svého předsedy Jana Hamáčka nepodpoří zákon, který by zrušil superhrubou mzdu a za dva roky ji znovu zavedl. Sociální demokracie by podpořila zrušení superhrubé mzdy provázané zavedením 15% daně z příjmu s tím, že by se daňová sazba po dvou letech zvýšila. Řekl Vám tohle Jan Hamáček v týdnu?    Sice neřekl, ale obávám se, že Jan Hamáček nepochopil, o čem v tom společném návrhu premiéra Babiše a mě jde. To je totiž přesně to, co navrhuje i on. Nemluvme teď vůbec o termínu superhrubá mzda, to je jenom způsob, jak vypočítat základ daně z příjmu. To, co je rozhodující, je daňový výnos. A jak jistě víte, daňový výnos je součin základu daně a daňové sazby. My navrhujeme, aby to teď kleslo na těch 15% z dnešních 19% a za dva roky, stejně tak, jak to navrhuje pan předseda Hamáček, se to zase vrátilo. Zapomeňte na termín superhrubá mzda. To je novinářské klišé, které do této úvahy vůbec nepatří.    *Nicméně dopadne to podle Vás dobře? Bude nějaká shoda ve vládě?    Pokud vím, tak vláda už to navrhla.    *Ano.    Respektive odsouhlasila, teď to půjde do Sněmovny.    *Kurzarbeit. Vláda po několika předchozích neúspěšných pokusech se dohodla na kurzarbeitu. Schválila novelu o zaměstnanosti, která zkrácenou práci s částí mzdy od státu za neodpracovaný čas upravuje. Odbory a zaměstnavatelé s výslednou vládní verzí ale spokojeni nejsou. Doufají, že se zákon při projednávání ve Sněmovně upraví. Vy sám s výsledky parametrů kurzarbeitu souhlasíte?    Já s tím nemám žádný problém. Mimochodem když dvě strany, tedy odbory a zaměstnavatelé, spolu nesouhlasí, tak mi to připomíná krásnou definici kompromisu, jejímž autorem je poslední indický vicekrál Lord Mountbatten. Ten definoval dobrý kompromis jako ten, po jehož ujednání obě dvě strany vstávají od stolu bledé vzteky. Opakuji ještě jednou, bledé vzteky. Ale vím, že s tím souhlasí právníci, vím, že s tím souhlasí další odborníci, máme tam několik parametrů, tak do výše průměrné mzdy, s tím bych souhlasil. Těch 70%, tam jako šetřílek bych si kladl otázku, zda by to nemohlo být 60, ale rozhodně to nebudu vetovat. Tento návrh podepíšu.    *Ošetřovné. Vláda se naopak nedohodla na změně ošetřovného při výuce na dálku či karanténě kvůli koronavirové nákaze. Podle ministryně financí by úprava mohla ohrozit ekonomiku, podle ministryně práce Maláčové je naopak potřebná. Šéfky obou resortů, nevím, zda jste viděl, se trochu poštěkaly na tiskové konferenci. Měl by si je premiér usměrnit a situaci s nimi nějak vyřešit kompromisně?    Já sám jsem byl čtyři roky premiérem. Taky se mně občas stalo, že ministři spolu nesouhlasili, ale to platilo jenom do doby, než se setkali se mnou. Takže, myslím si, že když je pan premiér pozve, tak to bude něco podobného.    *Další aktuální téma, masivní úhyn ryb v řece Bečvě. Posluchačský dotaz od Jindřicha z Plzně: “Pane prezidente, sledujete, co způsobil kyanid v řece Bečvě?”    Samozřejmě, že to sleduji, je mi to líto. Byl bych velmi rád, kdyby se našel skutečný viník, ne aby pan poslanec Gazdík šířil fámy, že za to může DEZA, a pak se ukázalo, že to není pravda. Samozřejmě bych si velice přál, aby ten, kdo to způsobil, byl výrazně pokutován. Dokonce někdy, pane redaktore, jsem přívržencem takzvaných likvidačních pokut.    *Říká v Press klubu rádia Frekvence 1 prezident republiky Miloš Zeman.  Jdeme k výměně ministra zdravotnictví. Téma ze startu tohoto týdne. Adama Vojtěcha vystřídal Roman Prymula. Kdy jste se poprvé dozvěděl, že Adam Vojtěch odstoupí a premiér Vám přiveze jeho rezignaci?    Mně to na jedné poradě navrhl pan premiér Babiš a já jsem s tím neměl problém, protože ač si myslím, že pan Vojtěch jako ministr zdravotnictví nebyl špatný ministr, tak on sám říkal, že teď ministr zdravotnictví je de facto ministrem koronaviru, a tam už opravdu potřebujete epidemiologa, tam potřebujete špičkového, specializovaného odborníka, kterým pan profesor Prymula nesporně je, takže jsem neváhal a to jmenování proběhlo naprosto bleskurychle.    *Mimochodem tady, v Masarykově pracovně, kde teď sedíme, jestli se nepletu.    Ano, přesně tak.    *Co jste při pondělní schůzce Romanu Prymulovi před jeho jmenováním řekl? Dal jste mu nějakou radu?    Víte, pokora sice není mojí vlastností, ale radit epidemiologovi, co má dělat v boji s koronavirem, tady pokorný zcela určitě jsem. Říkal jsem, že bych si jenom přál, aby nouzový stav, pokud vůbec bude, byl až po volbách, protože volby jsou svátkem demokracie a odsouvat volby by podle mého mínění nebylo dobré. To bylo všechno. Jako laik, zdůrazňuji jako laik, jsem říkal, že si dovedu představit výrazná zpřísňující opatření, například pokud jde o noční kluby à la Techtle Mechtle, a podobně a podobně.    *K čemuž došlo, já se k tomu dostanu. Roman Prymula totiž ohlásil krátce po svém jmenování opatření, dal zavíračku barům a restauracím v deset večer. Řada podniků tvrdí, že to pro ně bude likvidační. Internet k tomu a sociální sítě jsou plné vtipů na téma, že koronavirus do 22. hodiny nechodí a pak ano. Tak co si o tom myslet?    Pan profesor Prymula zcela logicky argumentoval, že mezi desátou hodinou večerní a půlnocí jsou hosté poněkud rozptýlení, a jsou-li rozptýlení, pak riziko nákazy je samozřejmě daleko vyšší.    *Příští týden chce ministr zdravotnictví podle svého dnešního vyjádření omezit některé volnočasové aktivity a shromažďování lidí v masivnější skupinách na maximálně deset nebo dvacet. Mluví se například o omezení počtu lidí na svatbách okolo třiceti. Vy nejste epidemiolog, to já chci zdůraznit, je to ale všechno řešení, když se zavírají hospody v deset večer a omezí se počty lidí, když pak lidé třeba teď, o prodlouženém víkendu, zamíří ve velkém do obchoďáků a je tam hlava na hlavě?    Asi je dobré nakupovat spíše v menších krámcích, a to v zájmu vlastní bezpečnosti, ale možná, že některá zpřísňující opatření ještě přijdou. Podívejte se, obecně platí, že čím více lidí v jednom místě, často bez roušek a už úplně bez rozestupu, tím větší riziko nákazy. To je abeceda, a k tomu nepotřebujete být ani epidemiologem.    *Mimochodem dnes odpoledne před Ministerstvem zdravotnictví proběhla demonstrace odpůrců roušek. Podle toho, co jsem četl před vysíláním, jich bylo několik stovek, byli bez roušek a bez rozestupu. To bylo i poselství pro ně, co jste teď řekl?    Poselství pro ně říká, že by si měli nechat přeměřit inteligenční kvocient.    *Pořadatelé kulturních akcí, divadelních představení nebo koncertů se snaží dodržovat hygienická opatření. Lidé mají roušky, nabízejí jim dezinfekci při vstupu do sálu. Kvůli neustálé nejistotě a výrokům ze strany úřadů o tom, že se omezí to či ono, se ale zastavují předprodeje vstupenek. Lidé se bojí investovat do něčeho, pokud neví, zda ta či ona akce bude. Do toho herec Karel Heřmánek vyzývá k uzavření divadel do června příštího roku, za což od řady kolegů, například od Jana Hrušínského, sklidil kritiku. Pokud ale podle hygieniků nákaz z kulturních akcí je minimum, podporujete, aby tedy fungovaly dál divadla a koncerty?    Pane redaktore, Vy, ale i česká média obecně se tváří, jako kdyby Česká republika byla životně závislá na tom, zda měsíc nebo dva takzvané volnočasové aktivity budou utlumeny nebo ne. A tam patří nejenom divadla, koncerty, ale třeba i sportovní akce. Já jsem ekonom a mně záleží na tom, aby si neklekla ekonomika. Když zavřete průmyslové a další podniky na delší dobu, tak se to projeví i ve vašich peněženkách, i ve vaší nezaměstnanosti a v řadě dalších ukazatelů. Já chápu divadelníky, že je jim líto, že nemohou hrát. Soucítím s nimi, ale myslím si, že měsíc nebo dva to vydrží.    *Ministr zdravotnictví Prymula dnes řekl, že nečeká, že by se zavíraly základní školy. Pravděpodobný je ale přechod středních škol na dálkovou výuku. Výjimku může mít první ročník škol. S ministrem školství chce jednat o dočasném zrušení výuky hudebky a tělocviku. Souhlasíte s tím, zachovat co nejvíce výuku hlavně na prvním stupni a zvlášť v prvních třídách?    Distanční výuka vyžaduje jistou míru dospělosti. Ne jenom vybavení technikou, to samozřejmě také, ale schopnost s tím počítačem pracovat, a v tomto smyslu si myslím, že to zhruba začíná od druhého stupně, ne-li od středních škol. O vysokých školách vůbec nemluvím. Čili ano, souhlasím s tím, že na prvním stupni by distanční výuka neměla být, nehledě na to, že řada rodin není vybavena počítačem.    *Dodám pro pořádek, že distanční výuka na vysokých školách by podle ministra Prymuly měla platit aspoň měsíc. Do toho všeho rektor brněnské Masarykovy univerzity Martin Bareš vyzval krajskou hygienu k odvolání zákazu prezenční výuky na vysokých školách. Podle Univerzity je toto opatření nezákonné. Je to hazard se zdravím lidí?    Zaprvé není to nezákonné. Pan rektor by si měl trošku přečíst zákony. Ale o to teď tady nejde. Já trochu odbočím, když mně to dovolíte, pane redaktore.    *Prosím.    Tady dochází k tomu, že v souvislosti s druhou vlnou koronaviru do rad, jak zvládnout epidemii, kecá, promiňte mi to slovo, ale není to vulgarismus, kecá skoro každý. Teď jsem zaregistroval dva zpěváky, kteří natočili videa zlehčující koronavirus. Mimochodem se zoufalou neznalostí fakt, například situace ve Švédsku. Jenom bych si přál, a to se týká i mě i Vás, aby v té krizové situaci, ve které bezesporu jsme, rozhodovali odborníci, ne abych četl od různých novinářů, zpěváků, ale i lidí z vysokoškolské sféry, kteří mají tu jedinou nevýhodu, že dělají úplně jiný obor, než je epidemiologie, tak aby se zviditelňovali tím, že do toho budou mluvit. Prostě ta banda amatérů, která teď v českých médiích exceluje, podle mého názoru jenom dezinformuje místo toho, aby informovala.    *Neustále se řeší situace v Praze, kde je druhá vlna nejhorší. Celkovou karanténu hlavního města ministr Prymula ve středečním Press klubu Frekvence 1 úplně nevyloučil, ale je to podle něj krajní řešení. Lidi požádal, aby v Praze chodili či do ní dojížděli jen do práce a dělali nejnutnější aktivity. Opět říkám, nejste epidemiolog, jak to podle Vás skončí s Prahou?    Velká Británie udělala tragickou chybu, když na rozdíl od nás včas nezareagovala na epidemii koronaviru. Pak tu chybu musela napravovat a součástí těchto nápravných opatření bylo například to, že velké město, které se jmenuje Leicester, bylo na nějaký čas uzavřeno do karantény, když tam již podruhé propukla epidemie. Já nechci nikomu radit, uvádím pouze tento britský příklad.    *Poslední věc k ministru Prymulovi. Vy jste na jaře už oznámil, že mu 28. října udělíte státní vyznamenání. Platí to i poté, co se stal ministrem?    Samozřejmě. Já jsem si někde přečetl, že pan profesor mě chce poprosit, abych to vyznamenání odložil o rok, v souvislosti s druhou vlnou, ale nehledě na to, že je odměňován za zvládnutí první vlny, tak si myslím, že když jsem požádal ministra vnitra a ministra obrany, aby mně navrhli k vyznamenání příslušníky policie, armády a hasičů, tak by nebylo dobré, aby tam nebyl dnešního, nebo letošního 28. října reprezentant zdravotníků. Zaprvé si myslím, že si to pan profesor zaslouží, a zadruhé, nebyla by to solidarita s těmi zdravotníky, kteří jsou nepřímo tímto způsobem odměňováni. Ještě se mu pokusím domluvit.    *Mimochodem, když jsme u předávání státních vyznamenání, už víte, v jaké formě by mohlo proběhnout? Váš kancléř říkal, že o tom bude jednat s hlavní hygieničkou, už se něco ví?    Ještě to nevíme, protože máme měsíc času, ale to, co Vám mohu říci velmi, velmi rezolutně, je, že by byla ostuda a zbabělost zrušit nejvýznamnější státní svátek. Jsem ochoten připustit, že ve Vladislavském sále budou mít všichni na ústech roušky, to se dá pochopit. Dovedu, dejme tomu, i připustit, že bude zrušena další akce, která na toto navazuje, to znamená ve Španělském sále další recepce, ale zrušit kvůli koronaviru státní svátek, to pokládám za nerozumné a neuctivé k naší státní tradici.    *Mimochodem o tom, že by Hrad mohl svátek zrušit, mluvil v rozhovoru pro iDnes bývalý šéf hradního protokolu pan Forejt, načež ho pan Kruliš, současný šéf, opravil s tím, že nějakou formu najdete, ať nekomentuje dění na Pražském hradě.    Já nechci komentovat názory pana Forejta. Šéfem protokolu je pan Kruliš.    *Říká v Prezidentském Press klubu Miloš Zeman.    *Premiér Andrej Babiš v týdnu v televizním projevu k občanům přiznal, že v létě udělal chybu, když se nechal ukolébat jarním vítězstvím a atmosférou ve společnosti a vláda polevila v opatřeních proti šíření koronaviru. Vyzval, aby kvůli ohroženým a seniorům nemocným respektovali povinnost nošení roušek. A v této souvislosti se Vás několik posluchačů ptá, jestli i Vy budete mít projev, který by přivítali.    Teď jsem Vám nerozuměl, ještě jednou.    *Promiňte, že řada posluchačů se ptá, jestli i Vy budete mít projev k národu v rámci druhé koronavirové pandemie.    Zaprvé mě čeká projev na televizi Prima. Zadruhé mě čeká rozhovor pro Mladou frontu DNES. Zatřetí mě čeká rozhovor pro deník Blesk.    *Teď jste u nás.    A teď jsem u Vás, a dokonce Frekvencí začínám. Berte to jako výraz úcty k Frekvenci 1.    *Nicméně kdybych se Vás teď zeptal, zda byste posluchačům chtěl něco v rámci té druhé pandemie vzkázat, tak máte příležitost.    Já Vám děkuji. A můj vzkaz bude velmi a velmi jednoduchý. Respektujte názory odborníků. Ti svoje téma zaprvé dlouho studovali, zadruhé dlouho praktikovali a rozumí tomu. A nenechte se svést názory amatérů, kteří nic nestudovali a nic nepraktikovali.    *Pokud jde o vyjádření k lidem, ještě bych u nich zůstal, protože příští týden jsou krajské volby a volby do třetiny Senátu. Měl byste nějaký vzkaz pro voliče?    Já sám druhého půjdu k volbám. Jsou to sice jenom volby senátní, a i když si myslím, že Senát je naprosto zbytečný, pokládám za svoji povinnost k těm volbám jít.    *To už volíte kompromis v tu chvíli.    A budu volit, pane redaktore, úspěšného ředitele, jste první, komu to říkám, úspěšného ředitele velké nemocnice, protože si myslím, že v Senátu by měl být odborník na zdravotnictví. Takže já nemohu kázat vodu a pít víno, to znamená sám nejít k volbám a ostatní vyzývat, aby k volbám šli. Základní poselství zní, volte si samozřejmě, koho chcete, ale zdvihněte sakra ty zadky a i když budete mít roušku na ústech, uvědomte si, že když nepůjdete volit, tak může být zvolen někdo, koho vy byste v životě nevolili.    *Když už jste u roušek, dostal jste jako senior státní roušky?    A víte, že ani nevím. Nemám tušení, budu se na to muset zeptat.    *Nicméně posluchačka Božena z Malé Hraštice v této souvislosti píše:  Pane prezidente, poraďte mi, co mám s rouškami, které mi přišly v papírové obálce, dělat? Mám je nechat dva dny odstát a pak používat, jak radí ministr Prymula?    Já nevím, co je to odstát.    *Asi nechat je být a nesahat na ně. Předpokládám, že to ta posluchačka tak myslí.    Dobře, ale ať je klidně používá. Jako laik jsem se setkal s názorem, že daleko lepší jsou bavlněné roušky, které vyperete, vyžehlíte a můžete je používat znovu a znovu.    *Další téma. Vedoucí Vaší kanceláře pan Mynář přiznal, že zprostředkovával prodej hlubinného dolu na Opavsku Číňanům. V pořadu Rozstřel na iDnesu nicméně popřel, že by za to měl obdržet odměnu, a posluchač Jiří se Vás ptá, pane prezidente:  Patří domlouvání soukromých obchodů mezi pracovní povinnosti pana kancléře?     Pokud jde o Číňany, tak víte, že já byl zastánce a jsem zastánce čínských investic v České republice, a totéž samozřejmě dělá i pan kancléř. Smůla je v tom, že Číňané, když šlo o ten břidlicový důl pana Radima Masného, to odmítli, protože to nepovažovali za výhodnou investici ,a tím je problém uzavřen.    *Pojďme do Běloruska. Alexandr Lukašenko v týdnu nečekaně složil přísahu a už pošesté za sebou nastoupil do funkce běloruského prezidenta. Sledujete tam situaci bedlivě?    Sleduji a mám na to trošku jiný názor než mnozí ostatní. Mě totiž zaujal návrh protikandidátky pana Lukašenka, aby se přesčítaly volební lístky, a mně tohle připadá daleko rozumnější než jenom říkat, že by měly být opakovány volby. Dobře, já jsem pro, ale když ty volby bude znova organizovat stejná administrativa, tak dopadnou stejným výsledkem, zatímco když před novými volbami přesčítáte volební lísky, tak se možná překvapivě ukáže, že ty výsledky byly úplně jiné.    *Běloruský ministr zahraničí obvinil západ, že v jeho zemi šíří chaos a anarchii. Jak by měl v tuto chvíli západ postupovat? Teď, v závěru září, až půjdete v úterý na schůzku ústavních činitelů tady, v Lánech, tak budete o tom hovořit?    Ano, určitě. Já to navrhl do společného prohlášení ústavních činitelů. Znovu opakuji, nemám nic proti výzvám k novým volbám, protože i já si myslím, že skončily velmi, velmi podivným výsledkem. Ale jako předstupeň bych velmi uvítal ono přesčítání volebních lístků.    *Kancléř Mynář v rozhovoru pro Frekvenci 1 minulý týden upozornil na to, že šéf Senátu Miloš Vystrčil z ODS napsal nejvyšším ústavním činitelům na konci srpna dopis, ve kterém nabídl organizaci společné schůzky právě k situaci v Bělorusku a žádal představitele vlády o informace k celé situaci. Na dopise, který Frekvence 1 viděla, jsou jako adresáti šéf Sněmovny Vondráček, premiér Babiš, vicepremiér Hamáček a ministr zahraničí Petříček, Vy chybíte. Víte o tom dopisu?    Nevěděl jsem o něm, ale vzhledem k tomu, že tehdy jsem měl zlomenou ruku, tak to chápu jako altruisticky akt pana předsedy Vystrčila, který mě chtěl zbavit povinnosti předsedat poradě ústavních činitelů. Ta porada, jak už jste sám řekl, se bude konat...    *Pozítří.    ...v úterý. Kromě Vámi jmenovaných tam bude i ministr vnitra a ministru obrany. Nebude tam ovšem z důvodu, které jsem již uvedl, pan Vystrčil.    *Ve čtvrtek, dva dny po této schůzce, to bude přesně rok, co odešel Karel Gott. Připomenete si nějak jeho odchod?    Já si jeho odkaz připomínám téměř každý den, protože na cédéčku poslouchám jeho skladby. Těch cédéček mám několik, takže je střídám.    *28. října mu in memoriam předáte Řád Bílého lva. Vdova Ivana Gottová už potvrdila, že vyznamenání je připravena převzít. Měli jste možnost od toho loňského roku spolu mluvit, nebo zatím ne?    Tak samozřejmě, že jsme se potkali na pohřbu Karla Gotta ve Svatovítské katedrále, a teď se těším na setkání 28. října.    *V knize Poslední roky s Karlem, která vyjde příští týden, autoři píší o tom, že k Václavu Havlovi hledal Karel Gott cestu, s Václavem Klausem měl vztahy korektní, jak to bylo s Vámi? Vím, že jste jeho podporovatel.    Já si vzpomínám, jak mně sám zavolal, poděkoval za blahopřání k osmdesátinám. Velmi se mi líbilo, když v televizi říkal, ať žije pan prezident, to víte, jsem ješitný člověk a od mistra Gotta tohle zalichotilo. Já jsem tehdy jeho rodinu pozval do Lán, bohužel už k tomu nedošlo, ale koneckonců pokud si paní Ivana se svými dcerami bude přát, vždycky je rád pozvu.    *Když jsme, pane prezidente, spolu dělali Prezidentský Press klub naposledy, bylo to v neděli 19. dubna, dovezl jsem Vám dopis od herečky Jitky Frantové Pelikánové, který mi v ten den odpoledne zaslala do e-mailu, abych Vám ho předal. V době vysílání toho Press klubu, což jsme se oba dozvěděli až posléze, už ale nebyla mezi námi, zemřela krátce před vysíláním. Dovolte, abych se zeptal, bylo v dopise nějaké poselství či prosba, a Vy jste ji Jitce Frantové Pelikánové vyplnil?    Ano, ale to nebylo poprvé. V podstatě šlo o to, že Jitka si zcela oprávněně přála, aby v Olomouci, kde její manžel Jiří Pelikán působil, po něm byla pojmenována ulice. Já jsem na tom taky pracoval, mluvil jsem o tom i s tehdejším olomouckým primátorem panem Staňkem. Bohužel se to trochu vleče, ale věřím, že i vedení Olomouce si uvědomí, že velkých rodáků nemá tolik a že ta jedna ulice za to stojí.    *Mimochodem připomenu, že na poslední rozloučení v Římě jste nechal zaslat kytici, s Jitkou Frantovou Pelikánovou.    Ano, samozřejmě.    *V závěru našeho vysílání se dostáváme k posluchačským dotazům, píše Milada z Ostravy:  Pane prezidente, v říjnu bude mít sedmdesátiny nejslavnější pohádkový princ Pavel Trávníček, budete mu jako hlava státu gratulovat?     Kdybych teď řekl, co správně nemám říkat, protože vyznamenaní k 28. říjnu mají být zveřejněni až k 28. říjnu, tak jsem Vám nic neřekl, milý pane redaktore. Ale Vy jste celkem inteligentní, takže byste si to určitě domyslel.    *Tak jenom, jestli to mám říci, vyznamenáte Pavla Trávníčka?    Ježíš Maria, tuhle otázku mně může položit jenom diletant. Já jsem tak jasně naznačil, o co jde, a Vy se mě na to ještě ptáte?    *Tak chtěl jsem si to potvrdit, jestli skutečně jsem inteligentní. A Marek z Brna se ptá:  Sledujete předvolební dění v USA a komu fandíte, pokud se mohu zeptat?     Ani moc ne. Víte, já jsem měl rád americké prezidenty typu Kennedyho, dávno předtím Roosevelta, bez ohledu na politickou příslušnost mě lákala spíš výrazná osobnost než stranické zakotvení, takže jsem si vážil například i Ronalda Reagana. Počkejme si, jak to dopadne, a hlavně si počkejme, jak si ten prezident bude počínat. Po ovoci poznáte, jak říká bible.    *Napsala paní Miroslava Hodásová s Žiliny:  Dobrý den, pane prezidente, velmi jsem zvědavá na Váš názor na premiéra Slovenska Matoviče, a jak byste Vy jako prezident zakročil, kdyby premiér hanobil výroky občany státu, když se situace vymyká kontrole a premiér neví, co s bojem s koronavirem dál.  Posluchačka má asi na mysli slova premiéra Matoviče o tom, že třetina lidí na Slovensku, teď je tam vulgarita, takže já to řeknu, kašle na pravidla.    Že kdo kašle na pravidla?    *Třetina obyvatel Slovenska. Ono, místo toho kašle řekl premiér Matovič vulgární slovo.    Něco jiného. Zaprvé, já jsem se s panem premiérem Matovičem setkal tady v Praze a působil na mě sympatickým dojmem. Zadruhé, hodnotit jakéhokoliv politika můžete až po určité době jeho působení. A zatřetí, já bych z jednoho výroku nic moc nevyvozoval, daleko důležitější je to celkové působení ve vrcholné politice.    *Lukáš z Příšova píše:  Byl byste ochotný, až bude vakcína, se nechat očkovat proti covidu 19?“    Já to zvážil. Víte, já jsem strašný zbabělec a já se nerad nechávám píchat dokonce i do prstu, natož do ruky a do žíly, i když teď s tou zlomenou rukou jsem to bohužel musel absolvovat. Takže promyslím si to, až bude čas. Zatím ty klinické testy ještě nebyly dokončeny a solve the problem when you face it, neboli řešte problém, když mu čelíte.    *Poslední dotaz:  Karel z Prahy se ptá, co říkáte na nový migrační návrh Evropské unie, tedy buďto uprchlíky přijmout, anebo zaplatit jim návrat?“    Je to opět bláznivý návrh Evropské komise a já se Vám pokusím říci alespoň dva argumenty proti tomuto návrhu. Zaprvé, Evropská komise chce zavést tzv. povinnou solidaritu. Latiníci používají výraz contradictio in adjecto, neboli rozpor v přívlastku. Solidarita buď je nebo není, ale v žádném případě nemůže být povinná. Zadruhé, ona představa, že bychom jako Česká republika se měli podílet na repatriaci migrantů a ještě jim za to zaplatit, mně připadá jako nesmyslná, protože z České republiky se tím dělá turistická kancelář. Víte, pane redaktore, dublinský princip dosud platí, a ten říká, že o azyl máte požádat v první bezpečné zemi, což by se v České republice stalo pouze tehdy, kdyby sem migranti přiletěli, což většinou nebývá. Ale na druhé straně bych uvítal, kdybychom pomohli zemím, od kterých migranti přicházejí, například výstavbou škol, nemocnic, vodohospodářských systémů a tak dál, a tak dál, v rámci naší rozvojové pomoci. Řešení není v tom, že sem přijdou migranti, řešení je v tom, že jim zlepšíme podmínky, aby zůstali doma.    *Budou migranti tématem také úterní schůzky ústavních činitelů?    Ale ani moc ne. Možná, že okrajově se o tom zmíníme.    *Pane prezidente, děkujeme za pozvání do Lán, co Vás ještě dnes čeká?    Dnes večeře, ale koneckonců, myslím si, že i to je kus života. A máte tam něco k jídlu, v tom svém košíčku?    *No košíček je z umělých věcí, takže...    Počkejte, chcete říct, že i tyhle houby jsou umělé?    *Jsou, aby vydržely.    Styďte se, přecházím k jablku.    *A to vypadá, že je též umělé, ale nejsem si jist, možná je pravé.    Ano, konstatuji zakousnutím, že Vaše jablko je umělé, takže já bych chtěl poděkovat panu ministru Tomanovi, který mně blahopřál a poslal dobrou tlačenku, jež nebyla umělá, a až přijdete příště, prosím Vás, žádný umělý hříbek, žádné umělé jablko. Naštěstí…    *Vřes je pravý.    To Vás jediné omlouvá, ten vřes já mám hrozně rád. Vřes je opravdu krásný, doufám, že není umělý.    *Není, ale dekorace tímto dlouho vydrží. Já děkuji, že jste nás pozval. Užijte si zítra narozeniny a ještě jednou přeji pevné zdraví.    Já Vám děkuji. Jsou to ani ne půlkulaté, ani ne kulaté narozeniny. Oslavím je velmi skromně. Děkuji všem, kdo mě už teď k těm narozeninám přejí, a těším se z každého dne a z každého nového roku svého mladistvého života.    *Ještě jednou díky a hezký večer.    Na shledanou.    *A já jenom zdůrazním, že dnešní Prezidentský Press klub si už za chvíli budete moci poslechnout na webu www.frekvence1.cz, přepis v následujících hodinách na webu hrad.cz, fotky a videa odsud, z Lán, si už teď můžete prohlédnout na Facebooku či Instagramu Frekvence 1. Pěkný nedělní večer a příjemné prožití zítřejšího státního svátku vám od mikrofonu přeje Luboš Procházka. Vracím slovo do Prahy."
03FAA0755EAB29AB44A7BE8B0679277B,"Vážení a milí přátelé,    dovolte, abych od srdce poděkoval za krásná přání k mému dnešnímu svátku, která jste mi adresovali.    Váš,    Miloš Zeman"
059fdab5dfe6b407345908e64ff0cd1d,"Drazí přátelé,    přeji vám krásné Vánoce, plné pohody a klidu. Přeji nám všem laskavost a trpělivost.    Vím, doba není jednoduchá. Ale nejsme v tom sami. Máme se navzájem.    Váš,    Miloš Zeman"
09c83a372acc3cfa1997891dca44809b,"V kondolenci francouzskému prezidentovi Emmanuelu Macronovi jsem odsoudil zločin v křesťanském chrámu v Nice a vyzval k obraně svobody vyznání, v bezpečí, bez hrozby násilných útoků:    Vážený pane prezidente,    s hlubokým zármutkem jsem přijal zprávu o teroristickém útoku ve městě Nice, který si vyžádal lidské životy a zraněné.    Velmi silně vnitřně vnímám symboliku místa tohoto zločinu, jde o křesťanskou baziliku, který je útokem nejen proti Nice a Francii, ale týká se nás všech. Nesmíme se v těchto těžkých chvílích nechat ovládnout strachem z nenávistných fanatiků, ale naopak bránit hodnoty, na kterých je založena evropská civilizace, hodnoty, ke kterým bezpochyby patří i svoboda vyznání, v bezpečí, bez hrozby násilných útoků.    Chtěl bych Vás ujistit, že boj proti terorismu zůstává i nadále jednou z mých priorit a že Česká republika je připravena stát po boku Francie a dalších spojenců.    Dovolte mi, abych jménem svým i jménem občanů České republiky vyjádřil Vám, rodinám obětí i francouzskému lidu hlubokou soustrast.    S úctou    Miloš Zeman  prezident České republiky"
0A5FA55322B78C16C3799C7A8BFA2089,"Francouzskému prezidentovi Françoisi Hollandovi jsem dnes zaslal kondolenční telegram:    Vážený pane prezidente,     s hlubokým zármutkem a mimořádným rozhořčením jsem přijal smutnou zprávu o dalším masovém teroristickém útoku, kterým byli postiženi občané oslavující státní svátek Francouzské republiky a zrod moderní demokracie na evropském kontinentu. Jsem zhrozen takřka stovkou nevinných obětí a nespočtem zraněných.    Jsem šokován odporným činem, který byl proveden s chladnou vypočítavostí a zopakováním scénáře atentátu nákladním vozidlem v tuniské Ghribě, tentokrát v klidném letovisku Nice. To vše zbaběle v noci tak významného dne pro všechny Francouze, skutečné Evropany a demokraty na světě, jakým je 14. červenec. Den, který otevřel světu cestu ke splnění tužby po svobodě, rovnosti a bratrství. Bohužel tento další neospravedlnitelný zločin potvrzuje, že se západní demokracie nacházejí v období, kdy se musí opět semknout a nesmlouvavě a tvrdě hájit hodnoty, na kterých byly vybudovány.    Chtěl bych Vás a Vaším prostřednictvím všechny občany Francouzské republiky znovu ujistit o tom, že Česko je připraveno jít společně touto obtížnou a strastiplnou cestou bok po boku s Francií a dalšími spojenci. Opětovně potvrzuji, že podpora boje proti terorismu je jednou z mých priorit, o kterých jsem připraven s Vámi v Praze hovořit.    Dovolte mi, vážený pane prezidente a drahý příteli, abych jménem svým i jménem občanů České republiky vyjádřil Vám, rodinám obětí i francouzskému lidu hlubokou soustrast. Zraněným pak přeji rychlý návrat do aktivního života. Věřte, prosím, že v této pro Francii a Evropu tak těžké chvíli jsme myšlenkami s Vámi.     S úctou     Miloš Zeman  prezident České republiky"
0af4d30c5e2d3d8cd1fbb284f1c55880,"Milí spoluobčané,    přeji vám do roku 2022 pevné zdraví, lásku, vzájemnou úctu a odvahu.     Váš,    Miloš Zeman  prezident republiky"
0d96d7a6f92aaf560b7b92b04d99d7e1,"“Když zpívala, hned vesele  spustili ptáci pod okny nám.”    Jaroslav Seifert, Maminka    Všem maminkám od srdce k jejich svátku přeje,    Miloš Zeman"
0ec22689e2b94be6ead97abaf46c848d,"Děkuji ze srdce vám všem, kdo mi přejete k narozeninám.    Udělali jste mi velkou radost!    Váš,    Miloš Zeman"
0f6c677bb499aba87d0422c50613764c,"V souvislosti s tragédií v Bejrútu jsem kondoloval svému libanonskému protějšku Michelu Aounovi:    Vážený pane prezidente,    s hlubokým zármutkem jsem přijal zprávu o tragické explozi v Bejrútu, která si vyžádala mnoho obětí na lidských životech a tisíce zraněných.    Dovolte mi, abych v této pohnuté chvíli vyjádřil svým jménem a jménem české veřejnosti hlubokou soustrast Vám i rodinám obětí. Je mi nesmírně líto, že libanonský lid postihla tato smutná událost.    S úctou    Miloš Zeman  prezident České republiky"
112e097f4a407bd7c10ef2a4d17442e1,"Milí spoluobčané,    přeji Vám krásný Štědrý den, klidné svátky vánoční. Až se večer rozzáří stromeček, darujte druhým, ale i sobě, dárek. Úsměv.     Vím, že není jednoduchá doba, ale právě radost z drobných chvilek setkání nebo ticha, tu nám nikdo nemůže vzít.    Krásné Vánoce!    Váš    Miloš Zeman  prezident republiky"
1290a83e0b9af56c5cd887e33c1f4829,"Na Pražském hradě jsem jmenoval prof. Dr. RNDr. Pavla Matějku rektorem Vysoké školy chemicko-technologické v Praze.     Při té příležitosti jsem uvedl:    Vážený pane rektore, vážený pane odstupující rektore, vážený pane předsedo akademického senátu a vážený pane náměstku,  pan ministr Plaga je na zahraniční cestě, ale doufám, že ve Vás má hodnotnou náhradu.    Co říci k blahopřání? Budu trochu originální. Mě totiž s Vaší školou spojuje jedno nepřímé pouto, o kterém samozřejmě nevíte. Můj syn David Zeman vystudoval medicínu a rozhodl se, že se bude věnovat mozkomíšnímu moku, a protože tato specializace vyžadovala i znalost a absolvování Vaší vysoké školy, tak vystudoval i tuto školu. A to v obou případech s červeným diplomem. Jak vidíte, tak jsem se pochlubil za svého syna, který je chytrý po mně.    V každém případě Vám přeji, aby se Vám ve Vaší práci dařilo a aby Vaše škola produkovala skutečné odborníky, kteří by pomohli naší republice v jejím dalším rozkvětu, protože zatím se nám daří, a kdyby byly mraky na obzoru, pak jediný, kdo tyto mraky rozptýlí, budou absolventi vysokých škol se znalostmi, které jim předají jejich učitelé.    Hodně zdaru, hodně štěstí. Jak vždy říkám, nenechte se otrávit závistivými hlupáky. Těch je taky hodně."
17471dcf840aec93f9f2dfab787bc568,"Pan kardinál dnes slaví 78. narozeniny.    Milý Dominiku,    přeji Ti vše dobré, v této složité době hlavně odvahu. Také Ti přeji víru, naději a lásku. A těším se na další naše diskuse nad současností i minulostí.    S úctou,    Miloš Zeman"
19f6cef5e4fea802531b2e8fbfb5a8ed,"Milí přátelé,    je tomu už neuvěřitelných 52 let, co byl vydán Futurologický sborník, jehož jsem autorem. Světlo světa tak spatřil v roce, kdy okupační tanky zničily naděje československé společnosti.    Rozhodl jsem se, že Futurologický sborník poskytnu všem zájemcům. Nechť i současný laskavý čtenář posoudí toto dílo. Níže naleznete odkaz ke stažení sborníku.    Váš,    Miloš Zeman"
1a3af96bcab4f00f0717950cd1075f8c,"Vážení a milí spoluobčané,    dovolte, abych vás informoval, že jsem dnes rozhodl o vyslání vojáků Hradní stráže do oblasti postižené náhlou přírodní katastrofou, aby zde pomohli občanům s odstraňováním následků řádění přírodního živlu.    Vyslovuji nesmírnou lítost nad ztrátou lidských životů, vyjadřuji hlubokou soustrast pozůstalým po obětech, přeji brzké uzdravení zraněným a vyjadřuji solidaritu s občany, kteří následkům přírodní katastrofy čelí.    Děkuji příslušníkům integrovaného záchranného systému, starostům, hejtmanům, členům vlády, charitativním organizacím a všem občanům, kteří se podílejí na pomoci v postižené oblasti.    Váš,    Miloš Zeman"
1ad103149d2b1d8126b3ef3dead05e83,"Přečtěte si přepis mého rozhovoru pro Český rozhlas Radiožurnál:    * Dnes si připomínáme jedno z klíčových výročí historie České republiky, 5. května 1945 začalo povstání proti nacistickým okupantům. Velmi důležitou roli v něm měl Český rozhlas, nejenom legendárním hlášením přesného času - je sechs hodin, hlasatel Zdeněk Mančal tak vynechal povinný německý jazyk a pro posluchače to byl vlastně signál, že se něco děje. I o tom budeme mluvit v dnešním rozhovoru s prezidentem republiky Milošem Zeman. Dobrý den pane prezidente.    Dobrý den.    * Jestli to dobře počítám, v květnu 1945 Vám bylo tři čtvrtě roku, to znamená, že Vy jste se o 2. světové válce a jejím konci také dozvídal ve škole, z literatury, z archivů. Je nějaké místo, které byste chtěl zaplnit informačně, které Vám ještě chybí? Je něco, čemu z toho období nerozumíte?    Já myslím, že jsem se o Pražském povstání dověděl poměrně dost, ale tady bych chtěl mluvit spíše o tom, jak aktéři Pražského povstání dopadli. Tak byl to především profesor Albert Pražák, předseda České národní rady, byl to Josef Smrkovský, ale byl to také voják Nechanický, který byl dokonce komunisty popraven. To souvisí s tím, o čem jsem mluvil při udělování státních vyznamenání, kdy jsem říkal, že lidé, kteří se zasloužili o republiku, většinou skončili špatně. Uváděl jsem jako příklad generála Ečera, který nás zastupoval v Norimberském tribunálu, takže platí, jak říkal klasik, revoluce požírá své vlastní děti.     * V tom případě, o kterém mluvím, to bylo vlastně leckdy do slova a do písmene, protože jak jste sám říkal, řada hrdinů z roku 1945 zůstala ve vězení. Já bych ještě přidal jméno generála Karla Kutlvašra, který byl 5. května jmenován velitelem povstaleckých jednotek v Praze. 16. května 1949 byl státním soudem v Praze odsouzen za velezradu k trestu odnětí svobody na doživotí, degradován na vojína v záloze. Vy jste mu v roce 2017, pane prezidente, in memoriam, udělil Řád Bílého lva, vojenské skupiny, I. třídy za mimořádné zásluhy o obranu a bezpečnost státu. Kolikrát jste si říkal, jak je to vlastně možné, z hrdiny vězněm, pak dobře v šedesátých letech amnestován, ale s důchodem 230 korun pracoval třeba jako noční vrátný v Nuselském pivovaru. Jak jste o tom přemýšlel? Jak se tohle může vlastně stát?    Stát se to může poměrně jednoduše. V zemi, kde vládnou šedivé podprůměrné neosobnosti, vyvolává každá osobnost komplex méněcennosti, pane redaktore. Je to závist, která se přelévá do nenávisti a pokud ty neosobnosti mají v ruce moc, tak dělají všechno pro to, aby tito lidé, tito hrdinové byli buď likvidováni fyzicky, nebo alespoň profesně.    * A když je vedle toho ještě jedna zřejmě tehdy budoucí světová velmoc a mluvíme o Sovětském svazu, které, takový lidé byli také trnem v oku, tak tím se to ještě multiplikuje.    Svým způsobem ano. Dodnes se vedou diskuse o smrti Jana Masaryka. Nevím, jestli tam měl Sovětský svaz vliv nebo ne, protože těch hypotéz je opravdu několik. Na jedné straně to Sovětskému svazu to Masarykovo angažmá pomáhalo, připomeňme si jeho výrok - s touto vládou si rád zavládnu, to bylo už po komunistickém puči. Na druhé straně se třeba obávali, že může uprchnout do zahraničí a tam vytvořit další odboj. Ale bohužel naši historici v tomto tak trochu selhali, nechali po sobě jenom několik málo hypotéz, ale žádná z nich není věrohodná.     * Ono je to možná také tím, že jsme ještě neměli úplně možnost nahlédnout do archivů z tehdejší doby, ať už německých, možná i amerických, ale zejména těch z té sovětské éry. Když si promítneme události posledních dnů, tak ruské ministerstvo obrany některé z materiálů z této doby průběžně zveřejňuje na svých webových stránkách, vždy v době výročí těch událostí. Může to souviset, pane prezidente i s tou nynější vyhrocenou debatou ohledně interpretace některých událostí?    Máte-li na mysli maršála Koněva, tak asi ne. Já jsem asi před dvěma lety mluvil s prezidentem Putinem o uvolnění ruských archivních materiálů, on mi to zaprvé slíbil, a zadruhé dohodli jsme se na vytvoření česko-ruské komise historiků, která opravdu začala pracovat a předpokládám, že tyto dokumenty, alespoň některé, má k dispozici. Nezapomeňte, že Rusové s výrazným zpožděním zveřejnili Katyň, tak proč by nezveřejnili i tyto záležitosti.    * Ono obecně platívá, že archiválie se zveřejňují po padesáti letech. My se bavíme o době sedmdesát pět let staré, v Moskvě kromě jiného je archiv Komunistické internacionály, což byla, jenom připomenu mladším posluchačům, ruskými bolševiky zřízená organizace zahrnující komunisty z celé Evropy. Bylo by užitečné znát materiály z toho jejich tehdejšího archivu, zejména ve vztahu k českému exilu v Moskvě za 2. světové války hlavně proto, abychom pochopili různé procesy, které vedly k různým úkonům, k různým rozhodnutím?     Ale tak každý archivní materiál je zajímavý a Kominterna byla svým způsobem vlivná organizace, i když nezapomeňte, že i řada jejich vedoucích představitelů byla popravena, vzpomeňte si třeba na Radka a další jiní jako Dimitrov zase sloužil jako ikona, ale v poslední fázi svého života už to také byla jenom loutka, prostě tam nebyl žádný výrazný politik. Když to srovnáte z pozdější dobou, kdy se mluvilo třeba o eurokomunismu jako byl Santiago Carrillo ve Španělsku, tak toto byla železná disciplína podléhající Sovětskému svazu a jakákoli decentralizace tam byla nemožná.    * Vy jste potvrdil prezidentu Putinovi, že se zúčastníte odložených oslav 75. výročí konce 2. světové války na evropském válčišti, které by si měli připomenout v Moskvě. Zdá se, že Ruská federace patří k zemím, které jsou velmi výrazně postiženy epidemií koronaviru. Dá se předpokládat, že to setkání bude v nějakém střídmějším aranžmá, než tomu bylo v minulosti?     To záleží na ruské straně. Ono těch postižených zemí je daleko více, vezměte si Spojené státy, které z tohoto hlediska bohužel vedou, ale já si myslím, že bude to setkání ne-li mezi čtyřma očima, tak za účasti šesti až osmi osob a to už není žádná velká recepce nebo něco podobného.    * A už víte, kdy se tahle akce v Moskvě může konat? Máte nějaké informace?    Tak přibližně ano. Den přesně ne. Ono to bude při příležitosti ukončení světové války. Jak víte, Rusko se také účastnilo boje proti Japoncům, byť na poslední chvíli, takže tohle bylo v září, takže někdy v září se to bude konat.    * Ono to vypadá, že Rusko-České vztahy procházejí teď mírně řečeno nějakým turbolentním obdobím. Platí stále, pane prezidente, že když na oslavy 75. výročí konce 2. světové války do Moskvy dorazíte, tak vyzvete Rusy, aby cituji: “obrátili list” o čemž jste mluvil na konci minulého roku v souvislosti s kritickým vyjádřením ruského ministerstva zahraničí k českému rozhodnutí zařadit 21. srpen mezi památné dny? Vy jste to tenkrát označil za absolutní drzost.     Ano, ale teď jste citoval velmi nesprávně, protože ta výzva k obrácení listu nebyla ode mě, ale naopak od ruského ministerstva zahraničí. Já už jsem udělal něco podobného před několika málo lety, kdy jsem kritizoval jednoho ruského novináře za to, že chválil sovětskou okupaci. Tehdy jsme o tom mluvili s tehdejším premiérem Medveděvem a mohu konstatovat, že ten novinář byl vyhozen z redakce Krásnaja zvezda, takže moje intervence měla určitý efekt. Samozřejmě bych si přál, aby nám nikdo, a když říkám nikdo, myslím tím nikdo, nemluvil do našich vnitřních záležitostí. Víte, že jsem mimo jiné kriticky citoval amerického velvyslance, který nedávno rozeslal dopis poslancům a v souvislosti s digitální daní vyhrožoval odvetnými opatřeními českým firmám ve Spojených státech, takže my s těmito vnějšími tlaky musíme zacházet padni komu padni, ne jednoho protěžovat a jenom druhého kritizovat.     * Teď mluvíte už o něčem, co souvisí, Vy už jste to zmínil, s odstraněním sochy maršála Koněva, kterou v Praze 6 vztyčili v květnu roku 1980, a v Rusku existuje zákon, podle něhož Rusko hodlá trestně stíhat české politiky. Váš komentář k tomu?    Pokud nevyjedou do Ruska, a myslím si, že v tomto případě není ani možný eurozatykač, maximálně zatykač interpolu, tak se jim nic nestane. Já to pokládám za přemrštěnou reakci, ale je to reakce na hloupost, kterou udělali naši jinak bezvýznamní politici, protože, pane redaktore, když je politik bezvýznamný, tak se snaží něčím upoutat. Buď tím, že má sexuální skandál, nebo tím, že si nakrade nějaké peníze, anebo tím, že se zviditelní tímto způsobem. Já si myslím, že Praha 6, Praha i Řeporyje se mají starat o své osídlení a politiku, která je, řekl bych, celostátní, ponechat na politicích.    * Nejenom ti dva, o kterých jste mluvil, ale i pražský primátor Zdeněk Hřib jsou teď pod policejní ochranou, to je úkon, který policie neprovádí, pokud k tomu není pádný důvod. Považujete situaci, kdy tři představitelé samosprávy mají policejní ochranu, za znepokojivou?    Je zase otázka, jestli to není součástí zviditelňování a jestli o tu policejní ochranu případně nepožádali sami. Já jsem přečetl článek v bakalovském Respektu a, jak víte, já médiím Zdeňka Bakaly nevěřím ani slovo. Pobavilo mě, že ten údajný ruský agent měl přijet s ricinem, protože moje malé znalosti chemie říkají, že ricin je jakési projímadlo, a italští fašisté ho dokonce používali k trestání politických odpůrců zajímavým způsobem, alespoň to nebyla ta poprava, ta smrt. Ale v každém případě, kdyby k tomu opravdu došlo, tak by asi naše zpravodajské služby to musely potvrdit, což se zatím nestalo.    * Ono je to tak, že o policejní ochranu může požádat vlastně každý, kteréhokoliv policistu, ale potom následují důležité úkony, protože o takové ochraně rozhoduje ředitel Krajského ředitelství policie na základě návrhu svého odborného aparátu, tedy služby kriminální policie a vyšetřování krajského ředitelství. Takže ono to není tak úplně jednoduché, získat policejní ochranu, pokud tam nejsou pádné důvody. Ale k tomu, o čem jste mluvil, k tajným službám. Vy jste přece adresátem svodek tajných služeb. Četl jste nějakou, která by Vám vysvětlovala, proč se takovýhle úkon musel provést?    Naprosto nic. Mimochodem já z těch tří tajných služeb, které máme, z nichž dvě jsou podle mého názoru naprosto zbytečné, nejvíce věřím vojenskému zpravodajství, a tam žádná taková informace také nebyla.    * Pojďme se vrátit ještě k tomu, čím jsme začali, a to ke konci druhé světové války. Jak už jsme říkali, Vy jste zažil ten konec jako mimino, já vůbec. 75 let v tom prostoru, kde žijeme, nebyla válka. Čemu to přičítáte? Buď jsme se poučili, nebo jsme měli prostě štěstí?    Byla sice poměrně dlouhá období, třeba po Vestfálském míru, ale to už je hodně dávno, kdy nebyla válka, ale máte pravdu, že toto období je extrémně dlouhé. Já to přičítám vzniku Evropské unie. Evropskou unii můžeme kritizovat za celou řadu věcí, ale myslím si, že to, že vzniklo toto společenství, je jedním z velmi důležitých faktorů toho, že zde nebyla válka.    * Před deseti lety jste ve Vašich oblíbených Otázkách Václava Moravce, pane prezidente, řekl, že Rusko bude v horizontu dvaceti, třiceti let členem Evropské unie. Deset let uplynulo, modifikoval byste?    Ne, řekl jsem mezi dvaceti, třiceti, takže máme ještě deset až dvacet. Já se domnívám, že toto je stále ještě možné, z kulturního hlediska je nepochybně Rusko součástí evropské kulturní tradice. Pokud některé země kritizujete za to, že je tam autoritativní režim, tak ten je sice v Rusku taky, ale berte v úvahu, že se tam konají volby, že je tam několik politických stran, a to už není tak úplně symptom autoritativního režimu.    * Před časem jste říkal, že jste pro uzavření hranic, aby kvůli koronaviru trvalo třeba rok. Zároveň jste, jak jste říkal, je možné kritizovat Evropskou unii, zdůraznil, že Evropská unie není schopná koordinované akce. Jak je možné koordinovat nějaké akce, když jsou zavřené hranice?    Já se Vám to pokusím vysvětlit na příkladu. Předsedkyně Evropské komise nejdříve vyzvala k otevření hranic, pak se omluvila, že není odbornice, ale o několik dní později opět vyzvala k otevření hranic. Není třeba býti epidemiologem, abychom věděli, že v té situaci vrcholící pandemie by otevření hranic tuto pandemii ještě zvýšilo. Toto je příklad, řekněme, neobratnosti Evropské komise, jako jeden z mnoha, a právě proto tady sehrály pozitivní roli národní státy, zatímco Evropská komise je spíše instituce pro dobré počasí. Když do lodí teče voda, tak musí být dokonce několik kapitánů, kteří umějí tu loď řídit, případně spravit.    * Je pravda, že zdravotnictví je ale výsostně v gesci národních států, že Evropská unie možná nemá nějaký extra nástroj, jak by tuto situaci…     Ale má, pane redaktore, ale má, a dokonce teď vyhlašuje různé formy pomoci, kterých si samozřejmě vážím, přečtěte si bulletiny Evropské komise, kde je ta pomoc konkrétně specifikována. Ale na druhé straně máte naprostou pravdu, že nejenom toto, to znamená zdravotnictví, je v rukou národních vlád a národních parlamentů, ale v rukou bude například i boj s ekonomickou krizí právě proto, že Evropské unie stále ještě je zóna volného obchodu. Výborně, ale to není totéž jako jednotný ekonomický celek.     * K tomu se dostaneme v závěru našeho rozhovoru. Ještě bych zůstal u těch zavřených hranic. Ministr zahraničí Tomáš Petříček z ČSSD vede jednání s vládami sousedních států o tom, aby se hranice mohly, ony jsou otevřené z naší strany, ale není možné do Německa, do Polska, do Slovenska jezdit, aby se možnost cestovat do těchto států objevila třeba už někdy od července. Je to pro Vás krok nebo postup spíše riskantní, anebo přijatelný?    Riskantní, ale míra rizika není tak dramatická, abych to mohl považovat, zejména teď, když ta čísla u nás jsou velmi nízká, za nepřijatelné. Podívejte se, pane redaktore, já už to vysvětloval mnohokrát, ale důvod mého postoje je velmi jednoduchý. Jestliže by naši turisté vyjeli do rizikové země, vrátili se nakažení a tady byla druhá vlna epidemie, tak to je první faktor, který mluví proti těmto výjezdům. Druhý faktor je, že potřebujeme restartovat ekonomiku, a součástí ekonomiky je pochopitelně i domácí cestovní ruch, takže to, že by lidé jeden rok nejeli do zahraničí, by pomohlo domácímu cestovním ruchu.    * Znamenalo by pro Vás otevření hranic jako pro hlavu státu i možnost dalších zahraničních cest, které jste třeba měl v plánu?    Víte, že i při tom uzavření hranic se mluvilo o turistických cestách, zatímco služební, respektive pracovní cesty byly i tehdy povoleny. Já se, pokud jde o turistické cesty, chystám maximálně na moji milovanou Vysočinu. Pokud budu nějaké cesty do zahraničí absolvovat, tak to budou vždy cesty služební, respektive pracovní.    * Pane prezidente, Vy jako hlava státu jste také průběžně ve spojení s Ústředním krizovým štábem. Zajímáte se o formu rozhodování, třeba i jak budou ta pravidla, řečeno vlastně nejčastěji užívaným slovem v poslední době, rozvolňována?    Máme pravidelné kontakty s Janem Hamáčkem, který je předsedou krizového štábu. Teď byl nedávno na poradě expertního týmu v Lánech. V další fázi budeme mít šestnáctého paní ministryni Schillerovou, protože ta zdravotnická problematika už se postupně překlápí do politiky ekonomické. Takže já si myslím, že informací mám dost.    * Mluvil jste o tom, že se setkáte 16. května s Alenou Schillerovou. Je nějaké číslo deficitu státního rozpočtu, které byste jako prezident nepodepsal?    Tak jistě by takové číslo mohlo existovat, ale zatím ho ještě paní ministryně nenavrhla. Víte, že když jsem předstupoval před Poslaneckou sněmovnu, tak jsem říkal, že kdyby se zrušily všechny daňové výjimky, tak by to státní pokladně přineslo přes tři sta miliard korun. Já vím, že všechny výjimky se samozřejmě nezruší, ale kdyby se pracovalo tímto směrem, tak ten deficit může být reálně nižší. A s paní ministryní jistě budeme diskutovat o možných úsporách. Ale nejenom s paní ministryní, já jsem velmi ocenil, že vláda konečně zasáhla proti nesmyslně vysokým dotacím na solární elektrárny.    * To je taky jedno z Vašich témat. Takže už jste naznačil dvě témata, která chcete pravděpodobně s ministryní financí, probrat. Když nabídnu ještě možný vstup státu do některých strategických firem, bude to také na stole?    Možná, že to bude na stole, ale ty naivní výkřiky, že to znamená zestátnění, jsou trošku komické. Uvědomte si, že když krachoval General Motors, tak americká vláda do něj vstoupila, a když se ho podařilo zachránit, tak svůj akciový podíl zase prodala na burze, a to je všechno. Takovou pomoc si dokážu představit i u nás.��* Je v české republice taková firma jako General Motors?    Ano, ale ta naštěstí nemá tak velké problémy. To je mladoboleslavská Škodovka a ta je i v této situaci úspěšná, a jak víte, obnovuje výrobu.    * Před chvílí jste říkal, že vláda konečně udělala jistý krok. Jak Vy jste spokojený se způsobem, jakým vláda přijímá a následně prezentuje svá opatření?    Já pozoruji česká média, která ječí, že vláda jedná chaoticky. Pane redaktore, vláda vyvedla bez předchozích zkušeností tuto zemi z asi největší krize, když nepočítám krizi válečnou, kterou měla v moderní historii, a za to jí je třeba poděkovat. Selhala naproti tomu opozice, selhala média. Obojí se omezilo pouze na poštěkávání, obviňování z chaotičnosti, a protože náš rozhovor, jak vidím, se blíží ke konci, tak bych uvedl alespoň tři příklady, kterými toto tvrzení mohu doložit. Dva budou politické a jeden novinářský. Poslanec Kalousek vyzval, jak jistě víte, veřejnost k ozbrojenému odporu proti vládě, a dokonce prohlásil, že má tři revolvery, a že mu bude ctí do toho jít spolu s občany. Senátor Fischer zase obvinil celé vedení státu z vlastizrady, víte jistě, v jaké souvislosti. A konečně ten mediální příklad, jakýsi Palata z Deníku sdělil ve svém komentáři, že žijeme ve fašistické diktatuře, přesněji řečeno v koronafašismu a koronadiktatuřem, což je de facto totéž. Tak tyto tři příklady, a mohl bych uvést i další, vedou k závěru, že vláda jednala zodpovědně. Opozice, viz ty dva příklady, a novináři, viz alespoň ten jeden příklad, jemně řečeno selhali.    * Takže jeden příklad Vám stačí k paušálnímu odsudku všech médií?    Chraň Bůh, pokud si přejete, můžeme tady být další půl hodinu, a já Vám vysvětlím, kolik takových mediálních příkladů ještě je. Můj přítel Pavel Dostál mně kdysi říkal, Miloši, s domovnicí se nediskutuje. A já třeba znám jednu mediální domovnici v Deníku, a tak s ní nediskutuji, ale myslím si o ní totéž, co Pavel Dostál. Jinými slovy, ano, těch mediálních příkladů je celá řada, ale já mám vždycky rád ty nejdrastičtější příklady, protože jsou nejvíce vypovídající.    * Dovolím si Vám položit ještě jednu otázku. Vy občas používáte sousloví, že když do lodi teče, musejí všichni k pumpám.    Ano.    * Jsou teď všichni u pump?    Ne. Samozřejmě, že zejména v době, kdy už se epidemie chýlí ke konci, opozice, která se částečně na začátku epidemie chovala slušně, dnes ječí, obviňuje vládu z absolutní neschopnosti, viz TOP 09, vláda absolutně selhala a podobně a podobně. Takže opoziční politici už bohužel nejsou u pump, i když objektivně uznávám, že tam kdysi alespoň částečně byli. A pokud jde o média, zejména pak Bakalova média, tak ti spíš do té lodi vrtají další díry.    * Vy říkáte, že opozice ječí, na druhou stranu, ona i upozorňuje na úskalí některých kroků. Což jsem si dovolil zformulovat do otázky, která vychází z článku 5 Ústavy, která říká, politický systém je založen na svobodném a dobrovolném vzniku a volné soutěži politických stran respektujících základní demokratické principy. Na jedné straně. Pak je tady krizová situace, která tady nikdy nebyla, kde je snaha rozhodovat rychle, efektivně, aby vše fungovalo třeba jen na základě vládních nařízení. A já se ptám. Můžou tyhle modely fungovat bez problémů vedle sebe?    Ale ano, ale za jedné podmínky. Pokud je jasně vymezen časový interval, kdy ten nouzový stav bude platit. Ten je mimochodem několikaměsíční. Takže nedělejte z komára velblouda. Ta svobodná soutěž politických stran trvá celoročně, trvá desítky let. Ať občané sami teď, v blížících se volbách, jak krajských, tak parlamentních rozhodnou, zda jsou spokojeni s výkonem vlády, a také zda jsou spokojeni s výkonem opozice.    * My jsme se dotkli i koronavirové krize v našem rozhovoru. Když si přečteme i některá světová média a posloucháme výroky světových politiků, tak spekulace na téma, odkud pochází onen nový koronavirus, se množí, a mnozí říkají, že to opravdu můžou být laboratoře v čínském Wu-chanu. Vy jste nedávno hovořil se svým čínským protějškem, kterému jste poděkoval za dodání ochranných pomůcek do České republiky, o tomhle tématu jste se nezmiňovali?    Blbostmi se opravdu nezabýváme, to je bulvární mediální tématika. Já jenom vycházím ze dvou věcí. Zaprvé, že Světová zdravotnická organizace jasně konstatovala, že ten virus nepochází z laboratoře, tedy že není umělý, ale že pochází z netopýrů. Já nechci kritizovat jídelní chutě čínských kolegů, ale myslím si, že po této zkušenosti už z netopýrů nebudou dělat polévku. A dokonce i americké zpravodajské služby, alespoň některé, tuto netopýří hypotézu potvrdily.    * Pane prezidente, děkuji za rozhovor a přeju pevné zdraví. Na shledanou.    Bylo to zajímavé, je mně samozřejmě líto, že jsme se nebavili o suchu, což je daleko aktuálnější téma, že jsme se nebavili o restartu ekonomiky, ale snad někdy příště.    * Těším se na to. Na shledanou."
1ad89ab3150aeaf5ac875d35c2f11341,"Přečtěte si přepis rozhovoru pro TV Prima, pořad Partie Terezie Tománkové:    *Dobrý den u Partie, poslední v roce 2021. Děkuji vám, že se díváte. Moc je předána, máme novou vládu Petra Fialy. Včera ji tady, na zámku v Lánech, jmenoval prezident České republiky Miloš Zeman. A jsem ráda, že souhlasil s rozhovorem. Dobrý den, pane prezidenta.    Pěkný dobrý den.     *S jakými pocity jste, pane prezidente, vládu Petra Fialy jmenoval?    S rozpornými pocity, protože víte, že proti jednomu členu této vlády, panu Lipavskému, jsem celou dobu byl a uvedl jsem své důvody. Na naší poslední schůzce mně Petr Fiala nabídl osobní garanci, že pan Lipavský se bude chovat v souladu s vládním programovým prohlášením, což konkrétně znamená strategické partnerství s Izraelem a podpora visegrádské spolupráce. To byly dva body, které jsem vyčítal panu Lipavskému. A pokud jde o ten třetí bod, Petr Fiala mě ujistil, že žádné Sudetoněmecké dny v České republice nebudou, takže, to byl také jeden ze šílených nápadů pana Lipavského, jsem s těžkým srdcem s tímto návrhem souhlasil. Proti ostatním členům vlády nic nemám a uvidíme, jak se osvědčí.    *Po té Vaší změně názoru se začaly okamžitě množit spekulace, co za tím bylo, že za tím mohla být politická dohoda, politický obchod, o Michalu Koudelkovi, o stěhování ambasády, o rozpočtu pro Vaši kancelář. Bylo to tak? Můžete něco z toho potvrdit?    Já jsem Vám teď řekl, protože ty spekulace jsem četl také, ale Vy víte, že novináře většinou pokládám za pitomce, takže jsem je nebral příliš vážně, já jsem Vám teď řekl, že osobní garance předsedy vlády má svoji váhu, a přiznávám se, že kdyby tato garance nebyla, tak bych i nadále odmítal jmenovat pana Lipavského.    *Na sociálních sítích se na Vás zlobili za to i někteří Vaši příznivci. Říkali, že jste složil zbraně. Mluvil jste s některými osobně, vysvětloval jste jim to?    Se svými příznivci? Jak víte, já se stále ještě léčím, nikoliv už s covidem, z toho jsem vyléčený, ale s poruchami zažívání, a mohu navázat. Víte, je zajímavé, že když máte sebedivočejší interpretaci některého počínání, tak to média s potěšením publikují, ale když je pravda jednodušší, jako v případě garance pana premiéra, tak to nikdo neotiskne, i když náznaky byly, uznávám, právě protože je to nudné, i když pravdivé, to je ta psychika novinářů. Ti dávají senzacím téměř vždy přednost před pravdou. A stejně tak je to s mým zdravím.   Vynořila se celá řada spekulací, nejodpornější byla jakási Džamila Stehlíková, která mě sice nevyšetřovala, ale zato suverénně udělala diagnózu asi deseti nemocí a zapomněla na tu jedenáctou, kterou jsem skutečně měl, a to je všední nemoc, nechutenství, nechutenství, které trvalo dva roky, kvůli kterému jsem zhubnul o deset kilo. Přestal jsem téměř jíst s výjimkou sladkostí, které mně stále ještě chutnají. Takže teď mám umělou výživu. A se svými příznivci jsem tedy nemluvil proto, protože mám tu sondu do žaludku, léčím se a současně pracuji. Obojí je možné dělat současně.    *Jestli dovolíte, zůstanu u Vašeho zdraví, když už jste to téma otevřel, pane prezidente. Podle profesora Zimy jste disciplinovaný pacient, co si pod tím máme představit?     Že poslouchám doktory. Když mně zakázali kouřit, protože kouření, jak známo, způsobuje nechutenství, a když mně zakázali alkohol, kdyby zakázali tvrdý alkohol, tak to by mně nevadilo vůbec, ale oni mně bohužel po jistém váhání zakázali i víno, které rád, tak co se dá dělat. Tak už měsíc jsem bez alkoholu, měsíc jsem bez cigaret. A, jak vidíte, žiju!    *Vypadáte dobře. Ještě jenom k těm spekulacím. On je vlastně trochu přiživil i pan profesor Pafko, který je v tom Vašem konziliu a nepřímo novinářům řekl, že máte i onemocnění jater.     Pan profesor Pafko mě nikdy nevyšetřoval a nic o mém zdraví neví.    *Děkuji, pane prezidente, pojďme ještě k vládě. Jenom ještě poslední poznámka k panu Lipavskému. Pan kancléř Mynář včera špatně uvedl jeho akademický titul. To bylo přeřeknutí nebo kopanec?     Já nevím, ale myslím si, že to bylo jenom přeřeknutí. Koneckonců panu Lipavskému jsme vyčítali, že jako snad jediný ze členů vlády není magistr, ale jenom bakalář. Já jsem ještě ve zdůvodnění napsal, že i jeho bakalářská práce byla hodnocena nejhorší možnou známkou. Víte, já si myslím, že jednoho krásného dne sama vláda uzná, že je zatížena panem Lipavským jako velmi slabým ministrem, a že přehodnotí svoje postoje.     *Když jsme u vzdělání, třeba u pana Hamáčka Vám to nevadilo, že nemá žádné vysokoškolské vzdělání?    To víte, že mi to vadilo, ale co jsem měl dělat. Tam šlo o ministra vnitra, ale tady jde o ministra zahraničí, který nepůsobí jenom na domácím poli, který působí na poli zahraničním a který buď nám dělá ostudu nebo prestiž. My jsme měli celou řadu dobrých ministrů zahraničí, a právě ve srovnání s nimi mně připadal pan Lipavský jako velmi slabý kus ve stádě.    *Jak budete spolupracovat s panem Lipavským a možná dalšími ústavními činiteli, s nejvyššími ústavními činiteli?    Nijak. Mně zbývá rok do konce mého druhého mandátu. A já se těším na spolupráci s Petrem Fialou jako premiérem. Petr Fiala má moji důvěru a já jsem vůči lidem, kteří měli moji důvěru, vždy postupoval vstřícně. A nevidím důvod, proč během toho posledního roku svého mandátu nějak systematicky pracovat s ústavními činiteli, tím méně s ministrem zahraničí.    *Pane prezidente, včera jste při tom jmenování zmínil tři výzvy. Vy jste tomu řekl příležitosti pro novou vládu.    Ano, ano.    *Covid, energetickou krizi a státní rozpočet. Jestli dovolíte, jedno po druhém. Covid-19, vláda včera oznámila, že nechce prodlužovat nouzový stav, který končí 25. 12. v noci. S tím souzníte?    Víte, nouzový stav mi nevadí. Ale jako jeden z mála jsem zastánce povinného očkování. Koneckonců my politici máme často jiný názor než lékaři. Za povinné očkování se přimlouvala předsedkyně Evropské komise nebo bývalá německá kancléřka Merkelová. Lékaři jsou minimálně z poloviny proti povinnému očkování včetně nového ministra zdravotnictví.   Můj argument pro povinné očkování je velice prostý, aniž by to lidé často věděli, u nás je povinné očkování proti celé řadě nemocí. A když teda přidáte k tomu setu těch nemocí ještě covid, tak se nic hrozného nestane. A protože budete flikovat a dělat kosmetické úpravy v boji s covidem, tak zejména, když teď je ten omikron, tak hrozí nebezpečí, že ty vlny pandemie se budou opakovat. Takže to je můj názor, který samozřejmě nikomu nevnucuji, ale který s potěšením veřejně říkám.    *Řekl jste ho, pane prezidente, i novému panu ministru Válkovi, a co Vám na to řekl?    Setrval na svém názoru.    *Vy rozumíte odpůrcům očkování?    Nahlas, kolikrát jsem Vám říkal, že máte mluvit nahlas.    *Hodněkrát. Pane prezidente, rozumíte odpůrcům očkování, kteří se bojí, říkají, že to je experimentální vakcína, a jsou mezi nimi i policisté a hasiči?    Tak zaprvé, to není experimentální vakcína. A zadruhé, já bych Vám citoval jeden krásný článek profesora Vopěnky. To je matematik a myslím, že je i bývalý ministr, ale kdysi dávno, který napsal, že lidé, kteří dělají silácká gesta, se tím mstí za svoji vlastní bezvýznamnost. To je nádherná formulace. A já si upřímně řečeno myslím, že lidé, kteří chodí na tyto demonstrace, se mstí za svoji vlastní bezvýznamnost. Je to můj poněkud provokativní názor, ale pokud mě znáte, já jsem měl vždycky provokativní názory.    *Vy jste si sám covidem prošel. Měl jste lehký průběh, je to tak?    Ano, protože jsem měl před tím už vlastně trojí očkování včetně té posilující dávky. No a měl jsem lehký průběh, pak mně dali ty, jak se to jmenuje, nukleový, ne, nukleový ne.    *Monoklonální látky.    Monoklonální látky, protilátky, a za několik dní bylo po všem.    *Vy jste se s ministry, nebo respektive s budoucími ministry musel scházet v tom průsvitném boxu. Jak jste to snášel?    Víte, jako doklad již zmíněné pitomosti našich novinářů bych chtěl uvést právě to tak zvané akvárko. To nebylo kvůli mně, ale kvůli druhým, protože já jsem tehdy měl covid, byl jsem v té čtrnáctidenní garanční lhůtě, a abych nezdržoval ten proces jmenování vlády, nebylo by nic jednoduššího než prohlásit, musíte čtrnáct dní počkat, protože já mám uloženo od hlavní hygieničky, že musím být čtrnáct dní v izolaci. No ale protože jsem nebyl zlomyslný, tak jsem se nechal zavřít do akvárka, abych nenakazil ostatní členy vlády, a díky tomu jsem tedy tento proces o čtrnáct dní urychlil.    *Zaznamenal jste některé ty vtipy, koláže, které s tím akvárkem se pojily?    Ale ano a já to naprosto chápu. Mně to ani nevadí, dokonce něco mě pobavilo, ale to, že nikdo nepochopil, že to dělám nikoli kvůli sobě, ale kvůli těm druhým, to zase svědčí o inteligenci těch, kteří o tom psali.     *Děkuji, pane prezidente, ke covidu.   Energetická krize. Jak by podle Vás ideálně měla vypadat ta pomoc, kterou vláda nabídne lidem, kteří se dostali do nouze, do krizové situace?    Žádná pomoc nám nepomůže. To, co nám pomůže, je politická odvaha, kterou bohužel ani stará, ani nová vláda nemá. A sice vyvázat se z Green Dealu, tedy ze zeleného údělu, protože jsem přesvědčen, že energetická krize, která se projevuje zvýšením ceny elektřiny, ale i plynu o třicet až sedmdesát procent, jak predikuje Karel Havlíček, je primárně způsobována tím zeleným údělem. A teď argumenty, aby to nebylo jenom tvrzení.   Když odstavíte elektrárny, tak snížíte nabídku elektřiny, a podle známých ekonomických zákonů, je-li snížena nabídka při konstantní nebo dokonce vyšší poptávce, tak vám roste cena. Německo chce dokonce příští rok zavřít ne jenom uhelné, ale, jak jistě dobře víte, i jaderné, moderní elektrárny. Já jsem naproti tomu zastánce jádra a jestli něco vyčítám minulé vládě, tak je to to, že zpomalila ten tendr na výstavbu ne jenom Dukovan, ale i Temelína, a tím nás odsoudila k energetické chudobě.   A poslední argument. Jestliže Evropská komise chce od roku 2030 zakázat topení plynem a přejít na nevyzkoušený vodík, o kterém nikdo pořádně nic neví, a jestliže chce zákaz aut se spalovacími motory, což je nesmysl na druhou, tak znovu opakuji, řešením energetické krize je vyvázání se z Green Dealu, ze zeleného údělu a chovat se konečně jako suverénní země.    *A státní rozpočet, pane prezidente? Stát bude zřejmě hospodařit v provizoriu. Věříte Zbyňku Stanjurovi a vládě, že se podaří ten rozpočet seškrtat o osmdesát miliard?    Já jsem s panem Stanjurou v rámci těch přijímacích pohovorů mluvil. Byla to docela věcná profesní diskuse, ale neshodli jsme se na jedné věci. Já jsem mu říkal, podívejte se, pane budoucí ministře financí, já už dva roky v Poslanecké sněmovně vždycky, když mám projev k rozpočtu, tak říkám, že kdyby se zrušily daňové výjimky, všechny daňové výjimky, tak že by se ušetřilo tři sta osmdesát miliard korun. To jsme spočítali s paní ministryní Schillerovou. A Vy byste místo osmdesáti miliard měl těch tři sta osmdesát a mohl se tady chlubit více méně vyrovnaným rozpočtem. Jenomže za každou daňovou výjimkou je nějaká lobbistická skupina, která se rve o tuto výjimku, aby se zachovala. Víte, kolik jich celkem máme? Sto sedmdesát dva. Sto sedmdesát dva velkých daňových výjimek, nepočítám ty malé. Je to nespravedlnost, protože někdo daně platí a někdo je má odpuštěné nebo snížené, a chce to zase, podobně jako v případě toho Green Dealu, politickou odvahu. A já tady prostě nevidím politiky, kteří by měli tuto odvahu. Bohužel. Nevidím politiky, kteří by řekli, žádný zákaz aut se spalovacími motory nebude. Žádné odstavování jaderných elektráren nebude, naopak postavíme nové. No a mimo jiné zrušíme vám daňové výjimky, a tím uvedeme rozpočet do rovnováhy.    *Co Vám na to pan Stanjura řekl?    Že zejména u slevy na poplatníka to nemůže udělat, protože ten protitlak by byl příliš silný, ale byl ochoten uvažovat alespoň o rušení některých daňových výjimek, takže to byl takový kompromis.    *Pane prezidente, ještě na jednu věc se chci zeptat. Ještě před nástupem vlády, ještě před pátkem, než jste ji jmenoval, oznámil pan policejní prezident, že končí u policie. Překvapilo Vás to?    Ne.    *Věděl jste to?    Tak, my jsme o tom mluvili s panem budoucím ministrem vnitra Rakušanem. Já jsem proti tomu absolutně neměl žádné námitky. A víte, proč? Jestliže policejní prezident prohlásí, že v případě povinného očkování policistů by od policie odešlo deset tisíc lidí, přičemž neočkovaných je tam sedm tisíc, tak zaprvé neumí počítat a zadruhé dopouští se přečinu vyhlašování poplašné zprávy. Já jsem přesvědčen, že těch odmítačů očkování by bylo v jednotkách osob a vůbec ne deset tisíc. Tento výrok v mých očích pana policejního prezidenta naprosto odepsal.    *Chápu. A byl to důvod, proč pan policejní prezident končí?     Já myslím, že to byl, ale na to už jsem se pana Rakušana neptal, jeden z důvodů.    *Ještě jedna otázka k bývalému premiéru Andreji Babišovi. Trvá Váš názor, že by měl kandidovat na prezidenta, a má stále Vaši podporu?    Víte, mě Andrej Babiš poněkud překvapil, protože já bych dostál svému slovu a jako vítězi voleb z hlediska stranického, neboť strana, která se jmenuje ANO, dostala nejvíce hlasů, tak bych samozřejmě ho jmenoval premiérem na první i druhý pokus, který má prezident republiky k dispozici. On veřejně prohlásil, že na to nereflektuje, no tak jsem jmenoval premiérem druhého na pásce, což byl pan Fiala. Mimochodem rozdíl mezi ním a Rakušanem byl jedno procento. Rakušan byl třetí. No a od té doby si říkám, že když tedy nemá zájem o funkci premiéra, tak to bude dobrý kandidát na prezidenta, o tom nepochybuji, protože si vážím výsledků jeho vlády. Ale na druhé straně se prokázal jako člověk, který nechce bojovat a který možná i předčasně rezignoval.      *Pane prezidente, jak bude vypadat ten Váš poslední rok ve funkci? Máte nějaké plány i s ohledem na Vaše zdraví, na Váš zdravotní stav?    Víte, náplň prezidenta je z devadesáti pěti procent tvořena běžnou rutinní prací, která většinou ani není publikována. No a těch zbývajících pět procent jsou nějaké spektakulární akce, jako je teď například jmenování vlády a před tím jmenování premiéra. No, já si myslím, že můj poslední rok ve funkci bude naplněn těmi rutinními akcemi, to znamená devadesát pět procent, že bohužel, protože profesor Zavoral mně zakázal i létání, tak už se nepodívám ani do Izraele ani do Číny, což je mně samozřejmě líto, ale na druhé straně rady lékařů je třeba respektovat. Takže bude to takový z mého hlediska nudný rok.   A budu se zájmem sledovat, zda v prezidentském klání zvítězí nudný anebo provokativní kandidát, podle toho se rozhodne.    *Pane prezidente, ať Vám zdraví slouží. Děkuji Vám za rozhovor.    Ať Vám slouží zdraví také a ať Vám chutná jíst. Krásný den.    *Děkujeme a přejeme krásné Vánoce. Na shledanou.    Nápodobně."
1d0a066be0fd8f5391c054b25554ca5d,"Vážení a milí přátelé,    první neděle adventní je příležitostí, abychom si uvědomili, že nadcházející sváteční čas by měl být především o smíru, pokoře a radosti s našimi blízkými.    Přeji ze srdce nám všem, abychom právě takové adventní týdny prožili.    Váš,    Miloš Zeman"
1F93ABB4DEE8533F36C0B673E897E4D6,"Přečtěte si projev, který jsem dnes pronesl na Žofínském fóru:    Vážený pane Vaníčku, dámy a pánové,     úvodem bych chtěl vzpomenout památky zesnulého Jana Nekoly staršího, kterého jsem měl velice rád, a když jsem byl deset let na Vysočině jako důchodce, tak mně vždycky nabízel vystoupení na tomto fóru, a i když se říká, že politika nezná vděčnost, tak na jeho památku vždycky každý rok na Žofínské fórum rád přijedu.     Samozřejmě, že v úvodu hned napadnu organizátora tohoto fóra, který na rozdíl od mnou navrženého tématu, a to je „Aktivní občanství“, dal do programu název „Společenská odpovědnost“. Já proti tomu v zásadě nic nemám, protože aktivní občanství je jednou stránkou společenské odpovědnosti. Konkrétně společenskou odpovědnost si můžeme představit jako odpovědnost společnosti vůči svým členům, což je naprosto v pořádku. Já sám jsem zastáncem sociálního státu, byť je ironicky označován jako stát pečovatelský, ale když mluvím o aktivním občanství, mám tím spíše na mysli Johna Kennedyho: „Neptej se, co tvoje země může udělat pro tebe, ale ptej se, co ty můžeš udělat pro svoji zemi“. A toto téma jsem naznačil ve svém inauguračním projevu. Mediálně toto téma mělo nulový ohlas, protože česká média daleko více zaujala laskavá zmínka o Zdeňku Bakalovi. Ale to už tak v životě bývá a s panem generálním ředitelem Českého rozhlasu Zavoralem jsme se před chvílí shodli, že média daleko spíše píší o katastrofách, a pan Bakala je katastrofa svého druhu, než aby psala o pozitivních záležitostech.     Chtěl bych vám k vaší úvaze nabídnout tři dimenze aktivního občanství a chtěl bych si při tom vypomoci pojmem sekulárních, tedy dlouhodobých trendů, protože ten se v prognostice velmi často objevoval. Někdy vypadá jako prostá extrapolace, ale někdy je užitečný. Ty tři dimenze jsou dimenze politická, dimenze ekonomická a dimenze informační.     Začnu tedy politickou dimenzí. Dlouhodobě můžeme sledovat rozmach aktivního občanství už od doby Francouzské revoluce, a ona dichotomie mezi ovládajícími a ovládanými někdy skončila pod gilotinou, ale někdy založila alespoň základní vazby politické demokracie. Ale protože jsme žili na území střední Evropy, tak bych spíše mluvil o Rakousko-uherské monarchii, o jejím kuriálním systému, tedy o nerovnosti hlasů, ale také o tom, že se postupně dařilo probojovávat volební právo pro všechny občany, o něco později volební právo pro ženy, což mimochodem není tak samozřejmé, nezapomeňte, že například ve Švýcarsku toto volební právo bylo uzákoněno až v sedmdesátých letech minulého století. Pak postupně klesal i věk volební účasti. Já s tím mám určité problémy, když v Rakousku už je to šestnáct let, připadá mně to trochu přehnané, ale teď nemluvíme o Rakousku, mluvíme o České republice a doufám, že tady k tomu nedojde.     Jaké by mohlo být pokračování tohoto trendu? Tak ono už v jistém případě začalo. Všichni ti, kdo si stěžují na odcizení mezi vládnoucími a ovládanými, by si měli uvědomit, že toto odcizení bylo do značné míry překonáno například přímou volbou prezidenta. A stejně tak se objevují návrhy, aby byla přímá volba starostů, primátorů a hejtmanů. Já sám jsem několikrát navrhoval, aby to byl nikoli slovenský model, tedy model oddělené volby, ale model společný, kdy primátorem, hejtmanem nebo starostou se stává člověk, který dostal nejvíce preferenčních hlasů na kandidátce nejúspěšnější politické strany, tak aby měl v zastupitelstvu určitou oporu. Samozřejmě, že ti, kdo dávají přednost kuloárním vyjednáváním, by tento jednoduchý algoritmus poněkud rozčiloval, ale je založen na věci, která se v české politice nenosí, na úctě k úspěchu. K úspěchu osobnímu, to jsou ty preferenční hlasy, a úspěchu stranickému, to jsou ty hlasy příslušné strany. Bohužel, česká povaha, která má mnoho skvělých vlastností, má také jednu vlastnost negativní, a to je hypertrofie závisti. Takže se někdy setkáme s tím, že strana vyhraje volby, viz krajské volby, a všichni se spojí proti ní, aby vůbec nebyla v radě tohoto kraje, aby byla v opozici. Je to ubohé a je to bohužel české. Takže jako Čech mám asi právo kritizovat svůj národ za tuto ne zcela gativní vlastnost.     Čím dále můžeme pokračovat ve zmírňování rozdílu mezi těmito dvěma skupinami společnosti? Já jsem nevycházel dobře s Petrou Buzkovou, ale vzpomínám si na hezkou větu, kterou říkala, a sice o neprostupné krustě stranické hierarchie nebo stranické oligarchie, teď si nepamatuji přesně. Je tomu tak. Někteří funkcionáři některých stran mají pocit, že svoje funkce mají vysezené, že ti, kdo do těchto stran vstupují nově, mají být tak zvaní lepiči plakátů, někdy se jim říká nosiči vody, což samozřejmě je demotivující a také to vede k tomu, že ti lidé, pokud tam vůbec vstoupili, zase rychle odcházejí, a díky tomu počet členů politických stran není příliš výrazný a rozhodně nemá růstovou tendenci.     Takže v případě přímé volby by ten motivační faktor mohl být poměrně silný, ale narazil by, jak už jsem řekl, na onu závist a na to, čemu říkám koalice poražených nebo, chcete-li to nazvat jinak, koalice neúspěšných, kteří se spojí proti tomu vítězi. Představte si, že skončila olympiáda, stojíte na bedně, někdo je stříbrný, někdo je bronzový a ten stříbrný a ten bronzový se snaží stáhnout toho zlatého z prvního místa té bedny. Tak ve sportu to není, ale v politice je.    Další krok, a marně se snažím přesvědčit své stranické kolegy, je panašování, o tom už mluvím asi deset let. Tak si to zopakujeme. Panašování je volební systém, který u nás je praktikován v komunálních volbách, kdy si volič může sestavit vlastní kandidátku kombinací kandidátů z kandidátek různých politických subjektů. Čili má daleko větší svobodu rozhodování než tam, kde máte jednu kandidátku jedné strany, a i když tam vidíte šedivé neosobnosti, které byste nejraději nevolil, tak se vám říká, kup si, když chceš cibuli i mrkev. Mrkev je zdravá a nic jiného dělat nemůžeš. Žer nebo nežer, nic jiného nedostaneš, jak kdysi říkával Vladimír Špidla. Nuže dobrá, na komunální úrovni se systém panašování osvědčil, já bych dokonce tvrdil, že vysoká míra důvěry vůči komunálním představitelům je dána i tím, že si občané mohou svobodně rozhodnout, koho chtějí. Tři osoby z kandidátky A, dvě osoby z kandidátky B a tak dále. A nechtějí tam ty šedivé myši, které se tam někdy dávají jako doplněk, protože, co bychom si nalhávali, žádná ze stran nemá dostatek kvalitních kandidátů.    Propojovat toto rozšíření svobody, včetně referenda, o kterém se teď také mnoho diskutuje, znamená, učinit další krok v té více než staleté tradici postupného rozšiřování občanských svobod. Vždy říkám, jsou-li vám občané dostatečně kompetentní, aby vás zvolili, jak to, že najednou nejsou kompetentní, aby rozhodovali o některých otázkách, o nichž se v Evropě v referendu docela běžně rozhoduje. To není žádný výmysl ani nás, ale ani Švýcarů, i když ve Švýcarsku je to o něco výraznější než jinde. Ale tohle naráží na strach, na strach politických stran, že metodou panašování by přišly o určité volební zisky, pokud by na kandidátkách měly ty šedivé myši. Já bych to obrátil, chcete-li nemít šedivé myši, pak máte skvělou šanci, že právě panašování vám přinese lepší volební výsledek.     To je tedy soubor několika kroků, který je založen na důvěře v občany, o nichž tvrdím, jak jsem za pětadvacet let poznal naše politiky, že jejich konsens, jejich zdravý rozum, rozhodně není nižší než rozum těchto politiků, ale především není kontaminován politickou praxí, která někdy vede k určité degeneraci.    Nyní bych přešel k druhé ze tří dimenzí, a to je dimenze ekonomická. A opět se zde dostáváme k dichotomii mezi ovládajícími a ovládanými, tentokrát mezi zaměstnavateli a zaměstnanci. Nemám nic proti snaze odborů zvýšit minimální mzdu nebo zvýšit celkovou mzdovou hladinu za předpokladu, že to bude korespondovat s růstem produktivity práce a tedy nikoli se ztrátou konkurenceschopnosti. Nicméně na odborech mi vadí, že se nevěnují i tématu, na které upozorňuji už celou řadu let. A to je téma participace zaměstnanců na životě svých podniků. Vy jistě víte, že v Německu byl přijat zákon, který se jmenuje Mitbestimmungsgesetz, neboli zákon o spoluúčasti. Vy víte, že v Americe se experimentovalo se systémem ESOP, tedy Employee stock ownership plan, že některé významné firmy jako je Rank Xerox, United Airlines a podobně se v tomto systému zúčastnily, ale já podobně jako v případě toho Rakouska-Uherska rád zůstávám na domácí půdě a pro mě je největší inspirací Baťův systém.    Baťa své zaměstnance zásadně nazýval spolupracovníky, a to nebyla póza, to bylo přesvědčení. Jeho zaměstnanci měli osobní účet a v tomto osobním účtu se jim připisoval podíl na zisku, tedy profit sharing, ale pozor, taky podíl na ztrátě, a to je taky v pořádku. Když něco zkazíte, tak to máte zaplatit. To, že stavěl rodinné domky, které vydržely daleko více, než se očekávalo, i to je forma, řekněme participace a zájmu o pohodlí nebo pohodu svých spolupracovníků.     Vzpomínám si, kdysi Tony Blair v Británii přišel s termínem sharholder, což v podstatě je také něco jako participační doména, ale pokud vím, moc se to neujalo.    Já přitom nechci žádné milosrdenství, přátelé. Já vůbec nechci, aby to byl jakýsi dar zaměstnavatelů vůči zaměstnancům formou nějakých benefitů. Já chci něco za něco. Schumpeter kdysi vyvinul zajímavou teorii inovací, a zaměstnanci vytvářejí tak zvané mikroinovace, nebo chcete-li inovace nižších řádů. A když se tyto mikroinovace kumulují, tak se právě dostáváme k tomu růstu produktivity práce, růstu přidané hodnoty. Čili motivovaný zaměstnanec je člověk, který může rozvoji podniku výraznou měrou přispět. Není to robot, není to automat, je to člověk a bude-li dostatečně motivován, je to člověk, který se může vyplatit. A tato tendence participace zaměstnanců je u nás dosud poněkud opomíjena, na rozdíl od těch mzdových nároků, a právě proto ve svém vystoupení jsem se ji snažil zmínit.    Přecházím ke třetí a poslední dimenzi. Teď vybuchne bomba. Takže se opřete do sedadel a připravte se. Je to dichotomie, opět, ovládaných a ovládajících v informační oblasti. Máme zde něco, čemu se říká mediokracie, není to můj termín, ale já ho plně sdílím. Otázkou je, kolik zde máme reálně mediokratů. A zatímco zaměstnavatelů máme hodně a těch politiků, když vezmu v úvahu i komunální politiky, máme taky dost, tak pokud jde o mediokraty, o opinion makers, o ty, kdo mají tu drzost tvrdit, že jsou tvůrci veřejného mínění, máme jich několik desítek, když zůstanu na politické úrovni, tedy na úrovni politických komentátorů. Samozřejmě, mohl bych se teď vyřádit i u sportovních komentátorů, kteří si to ale nezaslouží, a já se kromě toho na ně nedívám. Nicméně v televizi Barrandov moderátor, pan Soukup, mně říkal, jela Ester Ledecká, byli tam dva čeští sportovní komentátoři a jejich komentáře zněly, a jéje, zase chyba, a zase chyba. No prostě výborně tomu rozuměli, ti idioti. A pak zůstali s otevřenou hubou, když si Ester Ledecká dojela pro zlatou medaili.     Budu mluvit o tom, čemu trochu lépe rozumím, než je sportovní komentátor, i když si myslím, že s politickým komentátorem mají něco společného. Tak tedy, až na některé vzácné výjimky podle mého názoru politický komentátor je člověk, který je nešťastný z toho, že v životě nic nedokázal. A právě proto s radostí kritizuje ty, kdo měli úspěch. Trochu to připomíná Čapkův epigram definice literárního kritika jako člověka, který radí spisovateli, jak by on napsal knihu, kdyby to uměl. A protože většina politických komentátorů skutečně v životě nic nedokázala, no tak z nich pramení závist, která někdy přerůstá až do patologické nenávisti vůči těm úspěšným. A s podporou mediální stoky se potom daleko snadněji dělají ty operace, o kterých jsem mluvil, jako koalice neúspěšných a podobně. Jsou výjimky. Já bych uvedl jako vzácnou výjimku Jana Kellera. Připomínám, že to je zaprvé profesor sociologie, zadruhé autor několika velmi zajímavých knih, které jsem si rád přečetl a zatřetí přednáší na Ostravské univerzitě a začtvrté je poslancem v Europarlamentu. Takže on by mohl své úspěchy rozdávat, co? Proti těm chudáčkům, kteří nemají ani první, ani druhé, ani třetí, ani čtvrté, kteří mají jenom tu závist a jenom tu nenávist.     Ale kritizovat nestačí. A já jsem se nesmírně zaradoval, protože když sedím každý den tak asi půl hodiny u internetu, tak jsem si uvědomil, že i tady je sekulární trend, byť začínající a trvající tak zhruba, zhruba deset let, ne více. Podstatou tohoto trendu, který se možná plně uplatní v době, kdy už někteří z nás tady nebudou, je, že se debata z papírových médií přesouvá právě na internetové pole. A to samozřejmě přivádí naše novináře k šílenství. Povšimněte si, že oni mezi sebou vůbec nepolemizují, že zachovávají jakousi profesní solidaritu, a právě proto si myslím, že je to chyba, neboť jak říkal Masaryk, demokracie je diskuze. A on také říkal, že myšlení bolí, pane Vaníčku. Takže ať nás to trochu bolí a ať, když se ponoříme do internetových diskuzí, do různých blogů, serverů a tak dále, tak ať tam najdeme různé protikladné názory doprovázené argumentací nikoli nadávkami, ale argumentací. A v takovém případě tento způsob vytváří daleko širší prostor pro občany a jejich aktivní informační komunikaci a překonávání informačních bariér, než je čtení novin, které, jak říká jedna známá anekdota má tři druhy zpráv, zprávy pravdivé, pravděpodobnostní a ostatní. Pravdivé datum vydání, pravděpodobnostní předpověď počasí. Ale to už je velmi stará anekdota, kterou jistě všichni znáte.     Takže vážený pane Vaníčku, dámy a pánové, skončil jsem tím, že věřím v aktivního občana a nevěřím v to, že s člověkem je možné manipulovat, ať už jím manipuluje novinář nebo protřelý politik nebo mafián, který vytuneluje OKD.    Jinými slovy, i když mně někdy vyčítají, že jsem to právě já, kdo rozděluje společnost, snažím se naopak snížit bariéru mezi, jak říkám ovládajícími a ovládanými. Snažím se najít cesty, jak zvýšit participaci našich českých občanů, jak na správě věcí veřejných, tedy v politické oblasti, tak ekonomické participaci, a konečně svrhnout doménu několika desítek užvaněných politických komentátorů. A já znám název jedné české opery, jmenuje se Žvanivý slimejš a vždycky, když si přečtu nějakého Koukala, nebo jiné komentátory, tak nevím proč, vždycky si vzpomenu na název této opery. Ale to byla opravdu poznámka pod čarou.     Čili společným jmenovatelem těchto tří dimenzí je rozšíření pásma svobody, svobody nás všech. A já pevně věřím, že toto úsilí bude mít stejný úspěch, jako ve své době mělo prosazení občanských práv nebo osmihodinových pracovních dob. Byla drobná chyba, že Gutenbergův vynález právě knihtisku byl někdy poněkud zneužit, ale o tom jsem již mluvil dostatečně a nechci se k tomu vracet.     Čili prostor svobody pro nás všechny je něco, čeho bychom si měli vážit. Čekáte ode mě na závěr bonmot? Čekáte právem a já vám ten bonmot řeknu. Je to titulek, titulek z novin, něco jako ta Ester Ledecká. Studenti protestovali proti výrokům prezidenta Zemana a bojovali za svobodu slova.     Děkuji vám za vaši pozornost."
219109d98f87ca8a18057b9b7c355a4b,"Drazí přátelé,    v mém srdci stále je vzpomínka na pietní akt za 30 000 obětí pandemie koronaviru na Pražském hradě.    Byl to pro mne jeden z nejsilnějších emočních zážitků.    Jsem proto rád, že vzniklo toto video, kterým si opakovaně můžeme připomenout s pokorou naše pochybení, která vzešla ze lhostejnosti a lehkomyslnosti.    A především můžeme znovu vzpomenout blízké i vzdálenější, kteří již nejsou mezi námi.    Váš,    Miloš Zeman"
21f4ca40db62138fcc4fd9786cb5c6c2,"Milí spoluobčané,    přeji vám všem veselé Velikonoce!    Váš,    Miloš Zeman"
2428CDC45F8664BF5C52A1CEB40B125B,"Poskytl jsem rozhovor přednímu izraelskému deníku Israel HaYom, který vychází v hebrejštině. Publikován byl v neděli.    Přečtěte si český překlad rozhovoru, včetně redakčního úvodu:     „Izrael a jeho hrdinství jsou pro nás vzorem a povzbuzením“    Miloš Zeman, jediný evropský státník, který prohlásil, že je ochoten přesunout své velvyslanectví do Jeruzaléma, v exkluzivním rozhovoru pro Israel HaYom.    Mezinárodní bouře způsobená tím, že prezident Trump uznal Jeruzalém za hlavní město Izraele, zastihla českého prezidenta Miloše Zemana uprostřed jeho vlastní bouře: během několika týdnů bude znovu soupeřit o prezidentský úřad. 73letý dlouholetý politik vedl Českou republiku v jednom z nejvíce nestabilních politických období, které tato země zažívala od dob svého osvobození od komunismu. Minulý týden Zeman jmenoval populistického a protievropského podnikatele Andreje Babiše předsedou menšinové vlády, která při hlasování o důvěře vládě 10. ledna pravděpodobně nezíská většinu hlasů.     Zeman, třetí prezident České republiky od konce komunistického režimu, byl prvním prezidentem, který byl přímo zvolen lidem, ale politické turbulence v jeho zemi mu nezaručují opětovné zvolení. Přesto uprostřed všech těchto problémů se Zeman rázně postavil po bok amerického prezidenta a jako jediný evropský státník prohlásil, že je ochoten přesunout své velvyslanectví z Tel Avivu do Jeruzaléma, za což byl novým premiérem Babišem okamžitě zkritizován. Zeman v rozhovoru pro Israel HaYom vysvětlil, že  nařídil nové české vládě, aby zahájila přípravy přesunu velvyslanectví do Jeruzaléma.    Kdy nastane správný čas, aby Česká republika uznala Jeruzalém za hlavní město Izraele a přesunula své velvyslanectví do Jeruzaléma?    Měl jsem tu čest veřejně podpořit rozhodnutí amerického prezidenta Donalda Trumpa, který uznal Jeruzalém za hlavní město Izraele a nařídil zahájit nezbytné kroky k přesunu amerického velvyslanectví z Tel Avivu. Nikdo mi nemůže vyčítat, že jsem to udělal z nějakých vedlejších důvodů.    Již v roce 2013 jsem se totiž během své návštěvy Izraele vyslovil ve prospěch přesunu české ambasády do Jeruzaléma. Potvrdil jsem to loni v září v New Yorku, kde jsem při přijímání ocenění „Bojovník za pravdu“ (udělováno židovským americkým listem „Algemeiner“) od amerických židovských organizací zmínil, že potřebujeme světlo ve tmě, že potřebujeme skutečný čin, ne jen slova, slova, slova. Přesun velvyslanectví demokratických zemí z Tel Avivu do Jeruzaléma může být takovým činem. Mohu vás ujistit, že vyzvu i nově jmenovanou vládu, aby přikročila k opravdovým činům.     Proč je Česká republika jedinou evropskou zemí, která dosud prohlásila svou podporu americkému uznání Jeruzaléma za hlavní město Izraele? Víte o dalších evropských zemích, které by se mohly připojit k této české podpoře?    Mezi mou zemí a Izraelem je výjimečné spojení. Je to velice silné přátelství. Československo pomohlo Izraeli v roce 1948 v klíčových okamžicích, kdy se nepřátelé snažili zlikvidovat mladý stát. My si naopak dnes velice vážíme toho, že  Izrael nás dnes se vztyčenou hlavou svými aktivitami podporuje v Evropě, kde se musíme se vypořádat s terorem a zlem.     UNESCO v nedávné době znovu odmítlo spojení mezi Izraelem a starověkou, posvátnou částí Jeruzaléma. Jedná se o rozumné rozhodnutí?    Plně chápu rozhodnutí Izraele a Spojených států opustit tuto organizaci. Jsem velice rád, že v letošním roce čeští poslanci jednoznačně odsoudili protizraelské rozhodnutí UNESCO. V tomto jejich stanovisku mají mou plnou podporu.    Izraelský premiér Benjamin Netanjahu se minulý týden setkal s ministry zahraničních věcí EU v Bruselu a vyzval je, aby zastavili rozmazlování Palestinců a přiměli je uznat realitu existence židovského státu na Blízkém východě. Souhlasíte s jeho názorem, že Evropané Palestincům toho příliš mnoho promíjejí?    Zbabělá Evropská unie dělá vše pro to, aby propalestinské hnutí získávalo na úkor proizraelského hnutí. Já podporuji proizraelské hnutí. Abych toto tvrzení dokázal, chtěl bych vám připomenout, že nedávno Evropská unie na své půdě dovolila vystoupit odsouzené palestinské teroristce. (Pozn: jedná se o  Lejlu Chálidovou, bývalou členku Lidové fronty pro osvobození Palestiny.) Tato paní srovnávala holocaust se situací Palestinců v Gaze. Takovou chucpe jsem velmi dlouho neslyšel.    Měla by Evropská unie přehodnotit svou politiku vůči Blízkému Východu?    My všichni v Evropské unii, kteří jsme se postavili proti antiizraelským postojům, musíme spojit své síly s cílem dosáhnout změny v politice EU vůči Izraeli. Systematicky a trpělivě podporuji tento přístup na místní politické scéně a při jednáních, která vedu v zahraničí.     Jste optimistický ohledně budoucnosti EU? Jaké jsou hlavní výzvy, před kterými teď EU stojí?    Evropská unie již prošla mnoha krizemi a se všemi se jí podařilo vypořádat. Nyní se zabýváme rozsáhlou imigrační krizí související s terorismem, která staví EU do situace, kdy EU musí přijmout velmi určité a velmi efektivní kroky. Je to vážná situace, ve které jsou ohroženy základní židovsko-křesťanské hodnoty evropské kultury kulturou nenávisti, která je s tou naší neslučitelná. Jak jsem již poznamenal, Izrael a jeho hrdinství jsou pro nás vzorem a povzbuzením.     Jsou země Visegradské skupiny - čtyři středoevropské země, jednou z nichž je Česká republika - schopny přispět k transformaci EU zevnitř?    Čtyři státy Visegrádu, které mají nešťastné zkušenosti s totalitními režimy v minulosti, mohou a měly by být skutečným motorem změn uvnitř EU. Musíme být konzistentní, nesmíme podléhat neetickému zlu, které útočí na Evropu a předchází tomu, co přišlo před druhou světovou válkou ve formě politiky appeasementu. Nikdy nesmíme dovolit, aby se to opakovalo. Vzpomeňme si na nezapomenutelný výrok: „Nikdy již nepotáhneme jako ovce na porážku, nikdy.“    http://www.israelhayom.co.il/article/521939"
27a593a2bbb934328886b5aa7377ec30,"Program vysílání OVTV z mé návštěvy Pardubického kraje     1. den návštěvy  středa dne 14. září 2016     11:00     Setkání prezidenta republiky se členy Zastupitelstva Pardubického kraje, vybranými starosty obcí a zástupci příspěvkových organizací Pardubického kraje     12:40     Představení a křest knihy Tato země je naše (25 rozhovorů s prezidentem Milošem Zemanem)     15:30     Setkání se zaměstnanci společnosti Berger – Huck s.r.o.     16:50     Setkání s občany města Holice     2. den návštěvy  čtvrtek  dne 15. září 2016     11:25     Setkání s klienty, zaměstnanci Odborného léčebného ústavu Jevíčko a občany města Jevíčka     15:20     Setkání s občany obce Rváčov     17:00     Setkání s občany města Poličky     3. den návštěvy  pátek dne 16. září 2016     12:45     Setkání s občany města Letohradu     15:30     Tisková konference na závěr návštěvy prezidenta republiky v Pardubickém kraji     (změna programu vyhrazena)"
2b5a90c4e1e6b02b762c34ea551bfa9f,"Přečtěte si přepis mého nedělního rozhovoru pro rádio Frekvence 1:    Je krátce po osmnácté hodině a na Frekvenci 1 vás z Masarykovy pracovny zdraví v poslední lednový den roku 2021 Luboš Procházka a spolu se mnou je u mikrofonu i prezident Miloš Zeman. Dobrý podvečer, pane prezidente.    Dobrý podvečer.    Dodatečně vše nejlepší k svátku na úvod pořadu.    Děkuji, ó děkuji.    Začneme aktuálním tématem. Ministr zdravotnictví Jan Blatný má podle informací České televize do dvou týdnů odejít z pozice ministra zdravotnictví. Ve hře podle ČT je, že by resort převzal premiér Andrej Babiš a výkonným ministrem byl současný poradce předsedy vlády a bývalý šéf ministerstva Roman Prymula. Premiér na dotaz ČTK uvedl, že na spekulace nebude reagovat, následně v rozhovoru pro Seznam to vyvrátil, Roman Prymula tvrdí, že o ničem neví. Víte Vy něco?    Zaprvé nevím a zadruhé ta informace od České televize je tak nevěrohodná, že ji je zapotřebí ignorovat.    Nicméně premiér Babiš v týdnu ministra Blatného pokáral za chyby v komunikaci jeho resortu. Vy jste s prací pana ministra spokojen?    Podívejte se, já sám bych, upřímně řečeno, uvítal, kdyby zůstal ministrem zdravotnictví pan Prymula, a sice z toho důvodu, že pan Blatný je odborník na dětskou hemofilii, což je dosti daleko od dnešní pandemie. Nicméně plně respektuji názor premiéra, který si může vybrat své ministry.    Dovolte mi doplňující otázku. Kdyby premiér za Vámi v příštích hodinách přijel a řekl, poraďte mi, co s ministrem Blatným, protože jsem s ním nespokojen, radu byste měl?    To jsem Vám teď právě řekl, ale jestliže to premiér dementoval, tak jeho dementi beru vážně.    Ještě jedna doplňující a přemýšlím, jak zareagujete. Kdyby premiér na takovou schůzku za Vámi přijel a řekl, chtěl bych ho vyměnit za Romana Prymulu, jmenoval byste Romana Prymulu znovu ministrem zdravotnictví?    Panebože, vždyť jsem Vám to před chvílí řekl.    Ano, to jste řekl. Každopádně se chci ujistit v té odpovědi.    Když to potřebujete slyšet dvakrát, tak to máte mít.    Děkuji. Druhé dnešní velmi aktuální téma. Ve věku 75 let zemřel hudební skladatel a dlouholetý spolupracovník Karla Gotta Ladislav Štaidl. Podlehl komplikacím kvůli nemoci Covid-19. Tato zpráva zastihla i Vás, protože jste ho před šesti lety vyznamenal.    Poslal jsem mu samozřejmě věnec a je mi to líto, protože to byla jedna z výrazných osobností. Jednak si vzpomínám na to, že byl autorem několika Gottových písní jako Kávu si osladím a pak jedné písně, kterou Gott zpočátku neměl rád, a to byla krásná píseň, která se jmenovala Mží ti do vlasů.    Ano. A my v závěru dnešního rozhovoru tuto píseň zahrajeme Vám i posluchačům Frekvence 1, ještě se k tomu dostaneme. Jak už jsem říkal, Vy jste před šesti lety dal Ladislavu Štaidlovi Medaili Za zásluhy.    Ano.    Měli jste tehdy možnost spolu krátce mluvit?    Samozřejmě, jako s každým vyznamenaným.    Samozřejmě je jich mnoho, těch vyznamenaných, takže vzpomenete si na téma toho rozhovoru? Muzika, společnost?    Já jsem mu říkal, že si velice vážím jeho práce, což se ovšem týká všech vyznamenaných, jinak bych to vyznamenání nedal.    Připomenu, že bratrem Ladislava Štaidla byl vynikající textař Jiří Štaidl.    Ten byl, teď nevím, jestli snoubenec, ale myslím že snoubenec…    Paní Hany Maškové.    … Hanky Maškové, což byla tak krásná dívka, že já v té době jsem na ni jako na svatý obrázek zíral.    Čekal jsem, jestli neřeknete, že jste propadl krasobruslení, protože ona byla krasobruslařka.    To jsem nepropadl, ale byla to krásná dívka, a krásných dívek je velice málo.    Za rodinu pana Gotta ke skonu Ladislava Štaidla promluvila například dcera Dominika. Napsala, že dnes bude v nebi velký koncert, vystupují Karel Svoboda, Karel Gott a Ladislav Štaidl. Pustíte si večer písně těchto pánů? Napadá mě to v kontextu dnešních událostí.    Teď jsem Vám nerozuměl, mluvte na mě nahlas.    Dcera Karla Gotta Dominika napsala, že večer bude v uměleckém nebi velký koncert pánů Svoboda, Gott, Štaidl, tak mě napadlo, jestli si nepustíte i Vy večer jejich písně.    Já si je nepotřebuji pouštět zrovna při příležitosti úmrtí. Já si myslím, že tyto písně žijí bez ohledu na to, kdo zemřel nebo kdo nezemřel.    Rozumím. A zatímco umělecký svět opustily další osobnosti, zpěvačka Ilona Csáková a spol. svolala na dnešní odpoledne na Václavské náměstí demonstraci nazvanou Jsme lidi, nás nevypnete. V pozvánce stálo, cituji, sjednotíme se a společně jako národ postupně získáme zpět naši svobodu. Mimochodem na akci vystoupil i poslanec Lubomír Volný, který se minulý týden popral ve Sněmovně, na akci byly stovky lidí. Váš komentář k tomu?    Zaplať pánbůh, že to byly stovky, a ne tisíce. Je vidět, že český národ se stává stále rozumnějším a rozumnějším. Pokud jde o pana Volného, tak toho bych snad ani nechtěl komentovat, a pokud jde o paní Csákovou, tak tu jsem nedávno uváděl jako autorku výroku, že za koronavir může Bill Gates. Ten výrok je tak stupidní, že stačí, když ho uvedete, a dalšího komentáře netřeba.    Vy jste zmínil, že nechcete komentovat Lubomíra Volného. Každopádně zažil jste Vy jako šéf Sněmovny někdy nějaké perné chvíle?    To by si mohli dovolit. Jako předseda Sněmovny jsem vládl velmi tvrdou rukou.    Pojďme do Ruska. Policie od rána po celém Rusku při protestech proti věznění oponenta Kremlu Alexeje Navalného zatkla podle aktuálních informací už přes čtyři tisíce lidí. Je mezi nimi i Navalného žena Julia, kterou policisté zadrželi v Moskvě. Sledoval jste dění dnes v Moskvě a jak čtete tu aktuální situaci?    Ani moc ne, ale samozřejmě mám své informace, a myslím si, že právě teď nastal čas pro první šrapnel, neříkám jediný, ale první. Podívejte se, vždyť s tím Navalným je to naprostá šaškárna. On je vydáván za bojovníka za demokracii, ale přečetl jsem si v Monitoru, že zaprvé, podpořil anexi Krymu, zadruhé, účastnil se celé řady nacionalistických pochodů, a zatřetí, podporoval stalinské deportace například u Čečenců. A ještě by se našlo několik dalších věcí, takže co je to za bojovníka za demokracii? Myslím si, že je to ruský nacionalista, nic proti tomu, ale neměl by předstírat, že patří k těm politikům, kteří jsou proti Putinovu režimu. On je totiž jenom proti Putinovi, a to je zatraceně velký rozdíl. Možná proto, že by chtěl být na jeho místě sám.    Nicméně už reagoval náš ministr zahraničí Tomáš Petříček. Podle něj Rusko potlačováním opozice a svobody slova porušuje své závazky o dodržování lidských práv a Česko dle ministra Petříčka v Evropské unii bude podporovat uplatnění sankcí vůči konkrétním osobám. Trošku jiný názor, než máte Vy, samozřejmě.    Ale to není jiný názor, to je neinformovaný názor. Pan ministr Petříček by se měl seznámit s těmi fakty, které jsem Vám teď uvedl, aby byl kvalifikovaný ministr zahraničí.    Až bude sedět na dalším jednání s Vámi, tak mu je rád sdělíte?    Ale já myslím, že prostřednictvím Vaší skvělé stanice se s tím seznámí teď.    Pane prezidente, jak se cítíte po první očkovací dávce z minulého týdne? Vše v pořádku?    Vůbec mě to nebolelo.    Žádné komplikace, žádná horečka, žádná slabost?    Nic takového.    Kdy byste měl dostat druhou dávku? Víte to už?    Někdo mi říkal, že to bude kolem 14. února.    Tak to dostanete ke svatému Valentýnu, to mě jen napadl kontext toho data.  Vás lékaři očkovali látkou od firmy Pfeizer/BioNTech. Celá Evropa teď ale řeší zadrhnutí dodávky těchto vakcín i dalších, a do hry tak vstupuje Rusko se svojí vakcínou Sputnik V. Výrobci už požádali o registraci Evropskou lékovou agenturu. Mělo by Česko o tuto vakcínu usilovat, až dostane povolení?    Víte, já se řídím názory expertů, nikoli tedy názory sama sebe, pokud se necítím expertem v dané oblasti. Vím, že již citovaný profesor Prymula doporučil Sputnik. Vím, že Sputnikem se už, tuším, očkuje v Maďarsku, a já nemám vůbec nic proti tomu, aby, když se tak odborníci rozhodnou, tak se tato očkovací látka uplatnila i u nás. Je to pořád lepší, než aby tady umírali lidé jenom kvůli nedostatku vakcín. Víte, tady každý den umře v průměru sto padesát lidí, což je jedna, ať už česká nebo moravská, vesnička. Mně je to samozřejmě strašně líto. Bude-li zapotřebí, obrátím se i na prezidenta Putina s žádostí o pomoc v této oblasti, i když si myslím, že po aféře se sochou Koněva nebude příliš vlídný. Víte, v Praze jsou taková vzteklá štěňata, která nám dělají jeden problém za druhým. Jednou je to Koněv, jednou je to přerušení vazby mezi Prahou a Pekingem, přitom nezapomeňte, že když nám bylo nejhůř, tak v Praze přistálo padesát čínských letadel, která dovezla zdravotnické pomůcky. Myslím si, že i v politice by měla existovat alespoň minimální vděčnost.    Vy sám teď promlouváte živě k národu společně v našem rozhovoru. Já jsem právě v souvislosti s vakcínou Sputnik V našel i komentáře našich posluchačů, kteří říkali, jak jí máme ale věřit, jde o Rusko a samozřejmě ti posluchači nemusí být dobře informováni. Tak co byste jim vzkázal, když by ta vakcína byla zde a schválí ji Evropská unie, aby se nebáli.    To je totéž, jako kdybych jim totéž vzkázal u vakcíny Pfizer.    BioNTech.    AstraZeneca, Johnson and Johnson, ale taky čínská vakcína Sida    Sinopharm.    Sinopharm. Děkuji za nápovědu, a tak dál, a tak dál. Podívejte se, tohle přece, proboha, není politická záležitost, to může napadnout jenom naprostého debila. Toto je záležitost kvality očkovací látky a tu kvalitu musí posoudit odborníci. Chraň Bůh, aby kvalitu vakcíny posuzoval primátor Hřib.    Vy už jste zmínil čínskou vakcínu. Maďarsko v pátek schválilo použití látky z Číny od výrobce Sinopharm, tak kdyby to zkusila i česká vláda, pochopil jsem správně, že byste byl pro?    Samozřejmě že ano, protože je zapotřebí, aby lidé zbytečně neumírali. A ta logika je velmi jednoduchá, bude-li nedostatek vakcíny, pak poroste počet zemřelých. Chcete Vy, aby kvůli nějakým ideologickým, no nechci říci hlupákům, ale myslím si to, tedy kvůli těmto lidem se tedy čekalo, až se dodávky těch jiných vakcín, pokud vůbec, opět obnoví nebo ne.    Pojďme k dalšímu tématu velmi diskutovatelnému. Počet lidí hospitalizovaných v našich nemocnicích s onemocněním Covid-19 včera klesl, jejich pět tisíc tři sta devadesát jedna, méně pacientů s novým koronavirem bylo v nemocnicích naposledy před měsícem. Vyplývá to z údajů Ministerstva zdravotnictví. Mezitím jsme stále v pátém stupni tak zvaného PSA, ačkoliv čísla ukazují, že bychom měli být na čtyřce. Vláda do toho zpřísnila opatření, kromě toho, že zakázala všechny hotely, aby se v nich lidé ubytovávali jako na služební cesty, i když na nich nejsou, zatrhla mimo jiné i farmářské trhy a tak dále, a tak dále. Schvalujete tyto kroky, tedy nejnovější opatření kabinetu?    Ta logika je velmi jasná. Hlavním faktorem epidemie je shlukování lidí a Vy se musíte ptát, kde k tomu shlukování především dochází. Já samozřejmě respektuji všechna opatření i když si například myslím, že mít v autě roušku je zbytečné. Tam se shlukuji se svým řidičem a přesto to samozřejmě dodržuji. Ale například všechny ty případy, které jste uvedl, tak tam je shlukování velkého rozsahu a já pevně doufám, že občané pochopí, že je zapotřebí vydržet několik měsíců, než zaberou nejenom tato opatření, ale především vakcíny.    Nicméně řada občanů stále nechce vydržet. Některé skiareály o víkendu i přes zákaz spustili vleky a na sjezdovkách tam lyžovaly stovky lidí. A podle aktuálních informací policie objevila v krkonošském Harrachově hotel, ve kterém bylo sedmdesát hostů. V provozu byl i nedaleký vlek. Upozornili na to místní. Co byste těm, kteří znovu porušil vládní nařízení, vzkázal.    Zeptal bych se jich, jestli se v jejich okolí díky jejich hlouposti, protože jinak se to nazvat nedá, nenakazili další, možná desítky lidí, a ať ty desítky nakažených lidí se s nimi setkají a jsou to organizátoři vleků nebo čehokoliv jiného a vyřídí si to s nimi.    Vláda také od soboty zakázala vstup do Česka cizincům, jen v nezbytných případech - škola, návštěva rodiny. Jaksi to ale neoznámila na čtvrteční veřejné konferenci. Zpráva se dostala ven až v pátek večer, a to ještě v překladu pro cizince na sociálních sítích. Přijde Vám to v pořádku? Neměla by tahle komunikace být lepší?    Tak já nejsem ten, kdo by chválil vládu za všechno. Říkal jsem nedávno, že se snaží, že tvrdě pracuje, ale také, že občas dělá chyby a ty komunikační chyby tady evidentně existují. Bylo by možná dobře, kdyby Ministerstvo zdravotnictví mělo konečně nějaké PR oddělení. Zatím tam má několik šašků, jak se to jmenuje, pomozte mi, influencer?    Ano, je to v podstatě člověk, který pracuje v sociálních sítích.    Influencer je člověk, který má něco ovlivňovat. Tak já tam viděl dva puberťáky a nemyslím si, že tihle lidé něco ovlivní.    Vy jste nastínil téma, ke kterému jsem se chtěl dostat. Takže se zeptám, takto. Pražský hrad svoje influencery na tak zvaný TikTok sociální síť nechystá?    Chraň Bůh, my jsme duševně normální.    Nicméně Alexandra Mynářová už nebude kvůli novému pořadu v České televize točit videa pro Pražský hrad. Máte za ni náhradu, třeba Vaši dceru?    Zatím ne, ani moji dceru ne. Já plně respektuji přání Českého rozhlasu, který říká, i když ta práce Alex Mynářové byla zadarmo, tak že není možné současně pracovat pro Pražský hrad a pro Český rozhlas. Je mi to líto, ale respektuji to.    Pojďme k další události tohoto týdne, a to párty politiků a lobbistů v teplickém hotelu, kde se konala oslava podnikatele a expolitika ČSSD Petra Bendy. Co jste si říkal, když jste fotoreportáž Blesku nebo na internetu fotky viděl?    Především, když už se někdo vymlouvá, tak se nesmí vymlouvat tak blbě, jako to udělali tito lidé. To znamená, přijel jsem do tohoto hotelu, abych, já nevím, zkontroloval jeho účetnictví, tak tomu neuvěří ani absolvent pomocné školy. Přijel jsem do tohoto hotelu, abych se poradil, co dělat s českou tělovýchovou nebo sportem. Totéž, a teď jsem urazil, a omlouvám se za to, pomocnou školu.    Milana Hniličku stála účast na večírku poslanecký mandát, šéfem Národní sportovní agentury ale zůstává. Měl by podle Vás z této pozice odstoupit?    Víte, já samozřejmě neznám pana Hniličku. Nikdy jsem se s ním setkal. Nevím, co je za ním za práci, a to neberte jako kritiku, já to prostě nevím, taky nemusím vědět o všem, že? Tak někdo se ho zastává, někdo se ho nezastává. Tohle to si opravdu musí rozhodnout předseda vlády.    Na postu šéfa liberecké krajské policie dnes o půlnoci skončí kvůli účasti na onom večírku pan Vladislav Husák. Od pátku leží se zdravotními problémy v nemocnici. A v této souvislosti napsal posluchač Dalibor Novák: “Pane prezidente, neměl by pan Husák odejít od policie úplně po té ostudě?”    Podívejte se, Vy, jak se kdysi říkávalo, zavíráte dveře od chlíva v okamžiku, kdy už z toho chlíva uteklo tele. V čem je problém? Pan Husák, když už tam byl, zjistil, co se tam děje, měl toto shromáždění okamžitě rozpustit, ale nejenom to, policie má právo výrazně pokutovat ty, kdo nedodržují pravidla, mám dojem, že ta pokud je minimálně deset tisíc korun.    Ano.    Tak státní rozpočet by se nepatrně obohatil. A pan Husák by splnil svoji roli.    Pojďme k víkendové události. Šéf ČSSD Jan Hamáček vyzval o víkendu na sjezdu zelených strany ke spolupráci.  Výzvám nemůžeme čelit sami , dodal. Zelení si pak dali pro společnou kandidátku s ČSSD podmínku, dle ní sociální demokraté nesmějí po volbách spolupracovat s hnutím ANO. Umíte si představit, že by Vaše bývalá strana, které jste předsedal, šla do voleb se zelenými?    Já pokládám zelené za fanatiky, ekologické fanatiky. Mimochodem jejich preference jsou jeden a půl procenta. Takže dávat si nějaké podmínky je trochu přemrštěné. Máte rád Karla Čapka?    Mám.    Tak on má jeden hezký aforismus. Kuře a slepice podepsalo pakt o neútočení. Uvidíme, co tomu řekne jestřáb.    Vy sám jste v rozhovoru pro Mladou frontu řekl, že by ČSSD měla uzavřít koalici s hnutím ANO. Andrej Babiš i Jan Hamáček ale spojení odmítají. Mrzí Vás to, že to tak jako zavrhli?    Já jsem prostě udělal dobrý skutek. Za každý dobrý skutek budeš spravedlivě potrestán, jak zní známé přísloví. Podívejte se, sociální demokracii, vůči které mám nostalgický vztah, protože jsem ji osm let řídil, ale to byla třiceti procentní, tak hrozí nebezpečí, že klesne pod pět procent a že zmizí z Parlamentu. Tato koalice by tomu zabránila, zatímco, když půjde samostatně, tak se samozřejmě může stát, že v Parlamentě zůstane, ale také nemusí, protože na české politické scéně je přetlak. Teď tam vstupují do hry výrazné politické osobnosti, jako je pan Šlachta s Přísahou nebo jako je pan Minář, jak se to, sakra, jmenuje, to je hnutí.    Teď se omlouvám, zapomněl jsem ten název.    Vidíte, ale nemyslíte si, pane redaktore, že už to, že zapomenete název nějaké politické strany, svědčí o její naprosté bezvýznamnosti.    To nechci hodnotit. Název jsem zapomněl, samozřejmě pak si ho dohledám. Ještě tady mám jednu aktualitu, která se týká Ústavního soudu. Ten chce podle Echa24 vyhlásit zásadní změny podoby voleb do sněmovny. Už v úterý má rozhodovat o ústavní stížnosti skupiny senátorů, kteří napadají kvórum pro koalici a metodu pro rozdělování hlasů, která znevýhodňuje menší strany. Většina senátu Ústavního soudu se kloní podle Echa k tomu, aby byly tyto dvě sporné části z dob opoziční smlouvy vymazány. Předseda Ústavního soudu Rychetský pro Echo řekl, že to nepopírá. Víte o tom, co se chystá na Ústavním soudu?    Tak tato žádost skupiny senátorů je tři roky stará a je bizarní, jestliže to má Ústavní soud probírat krátce před parlamentními volbami. Ve skutečnosti by to vedlo k naprosté destabilizaci našeho politického systému. Já jsem se právě dnes obrátil na ústavní soudce s výhradami, které říkají, že Ústavní soud zde má pomáhat stabilitě politického systému a nikoli ho bourat.    Budete o tom chtít mluvit ještě s Pavlem Rychetským, nebo to, že jste se obrátil na všechny soudce, stačí dle Vás?    Já si myslím, že to úplně stačí.    Vy jste vrchní velitel ozbrojených sil a mám tady dvě témata, která se týkají armády. Polní nemocnice v pražských Letňanech skončí. Stát ji nevyužil. Není to předčasný krok podle Vás?    Je, protože zatímco obdobná brněnská nemocnice tam bude a bude z ní očkovací centrum, tak ta pražská nemocnice, která mimochodem byla v majetku miliardáře a obnovitele Občanské demokratické aliance pana Sehnala, který za to pobíral poměrně tučný bakšiš, tak tato pražská organizace bude tedy zřejmě zrušena. Nic proti tomu. Možná, že ta brněnská bude stačit.    Vláda ve středu na mimořádném jednání schválila přesun pěti miliard z vládní rezervy do rozpočtu Ministerstva obrany. Jde přitom o polovinu sumy, kterou v prosinci obraně škrtla výměnou za podporu při hlasování o rozpočtu, tedy komunistická strana. Neznepokojuje Vás jako vrchního velitele, že armáda nemá zpět celých deset miliard, stále?    Tak zaprvé si myslím, že je otázka, kam ty peníze mají jít. Já si velmi vážím pomoci armády právě při…    Pandemii.    Pandemii. Myslím si, že je samozřejmě nutné, aby armádní rozpočet uhradil tyto prostředky. Takže já bych si přál, aby ne pět, ale celých deset miliard korun bylo věnováno na tyto účely.    Pojďme do USA. Sledujete bedlivě kroky nového amerického prezidenta Joea Bidena, nebo tak, když se k Vám dostanou informace, protože dění v Evropě a v Česku je mnoho?    Milý pane redaktore, zatím žádné kroky nejsou, nebo téměř nejsou, abych to nepřeháněl. Počkejme dva tři měsíce, a pak se vykrystalizuje, co nový prezident zamýšlí a jaká bude jeho politika. Teď by to bylo krajně předčasné.    Joe Biden v týdnu telefonicky mluvil s Vladimírem Putinem, tedy se svým ruským protějškem, mimo jiné se dohodli na prodloužení smlouvy o kontrole jaderných zbraní Nový START. K jejímu podpisu došlo před jedenácti lety v Praze. Bude to na jaře jedenáct let. Neplánujete oba dva prezidenty pozvat do Prahy, že by tady to prodloužení třeba podepsali?    Tak já jsem pana prezidenta Bidena pozval do Prahy, čehož jste si, jak vidím, nevšiml. A to v době, nebo při příležitosti, když jsem mu blahopřál k jeho zvolení.    Rozumím. Já jsem se ptal konkrétně na oba pány, že by se tu potkali a vlastně tu smlouvu mohli prodloužit a mohli jste si popovídat.    Ale tak v každém případě, pokud si to sami budou přát, já tomu budu jenom rád, ale nejsem takový megaloman, abych si myslel, že Praha je pupek světa. Pokud bych k tomu mohl nějak přispět, velice rád to udělám.    Blížíme se k závěru rozhovoru. Mám tady dvě kulturní témata. Ve věku pětasedmdesáti let zemřela v týdnu paní Hana Maciuchová. Měl jste s ní rád nějaké filmy nebo seriály?    Já mám rád seriál Nemocnice na kraji města, kde paní Maciuchová hrála…    Paní Blažejovou.    Ano, takovou, jak bych to řekl zdvořile, zuřivou, ne zuřivou ne. Tak hledejme nějaké lepší slovo, žárlivou. Žárlivou manželku pana primáře Blažeje. Ne zuřivou, ale žárlivou. A samozřejmě byla to velká dáma, velká herečka. Já jsem jí nemohl dát vyznamenání, protože už jí dal v roce 2011 Václav Klaus, což je velmi dobře.  Ale když mně dovolíte jedno smutné zavzpomínání, což si mohu vzhledem ke svému věku dovolit. Ty skutečně výrazné osobnosti českého herectví umírají. A já mám například nesmírně rád seriál Dva písaři. Kde je Horníček a kde je Sovák? Ale to nejsou jenom tihle dva, to je mnoho a mnoho jiných včetně paní Maciuchové. Takže řekněme si, že teď nastupuje nová herecká generace, a já bych si pouze přál, aby dokázala upoutat českou veřejnost stejným způsobem jako Horníček, Sovák, ale desítky dalších a dalších herců dokázaly upoutat nás.    Vy jste mi přihrál na otázku posluchačky Ireny ze Zlína. Ta se ptá. “Sledoval jste teď v televizi seriál Božena o Boženě Němcové? Případně, zajímal či zajímá Vás, co vlastně Božena Němcová prožila?”    Tak vzhledem k tomu, že jsem samozřejmě četl Babičku, což ne všichni znají, tak si myslím, že mohu vyčerpávat své informace pouze z deníku Blesk, který ovšem o tom seriálu píše, že reprodukuje Boženu Němcovou jako sexuální dračici. Nejsem si zcela jist, zda toto je adekvátní pohled na skvělou českou spisovatelku.    Ještě jedna otázka z kultury. V týdnu jste se na Pražském hradě potkal s hudebníkem Karlem Vágnerem. Mohu se zeptat, s čím za Vámi přišel?    Tak požádal o setkání a já jsem mu velmi rád vyhověl, protože jeho práce si vážím. Kéž by takových lidí, jako je on, bylo víc.    Závěrem dva posluchačské dotazy. Pavel z Šumperku. “Je podle Vás správně, že děti a studenti nemohou i nadále do škol? Potřebují studovat a učit se.” Posluchač asi naráží, že od zítra se nevrátí poslední ročníky, deváťáci a maturanti.    Já tomu samozřejmě rozumím, ale kdyby to bylo tak jednoduché, tak je všechno velmi prosté a ono to prosté není. Uvědomte si, že když otevřete školy, tak tím zvyšujete právě ty kontakty, o kterých jsme teď spolu mluvili, a tedy zvyšujete riziko nákazy. A na jedné straně máte Skyllu, to znamená vyšší počet nakažených, a na druhé straně Charibdu, to znamená řekněme příjemnější prostředí žáků, než je ta distanční výuka.    Lenka z Přerova se ptá, jak se stavíte ke kauzám, kdy někteří se nechávají přednostně očkovat?    Já jsem se taky nechal přednostně očkovat, i když jsem se proti tomu bránil. Ale vyšel jsem z toho, že když pan premiér, nebo pan ministr zdravotnictví se nechali zcela správně očkovat, tak že bych to měl udělat také, protože když tito ústavní činitelé vyzývají veřejnost, aby se nechala očkovat, tak v tom případě by bylo krajně pokrytecké, kdyby se nenechali očkovat sami.    Pane prezidente, děkuji za dnešní prezidentský Presskub jedenatřicátého ledna a za rozhovor.    Budu se těšit dál a zdravím ještě jednou Frekvenci.    Jinak záznam rozhovoru najdete už za chvíli na webovkách www.frekvence1.cz, fotografie na Facebooku Frekvence 1 i na Instagramu Frekvence 1. Přepis rozhovoru v příštích hodinách na stránkách hrad.cz a jak už jsem, pane prezidente, během rozhovoru říkal, náš rozhovor skončí hitem Ladislava Štaidla."
2c08fc0ca5e670b354d3da948c2ee771,"“Rád bych využil této příležitosti, abych Vám i izraelskému lidu vyjádřil svou plnou podporu,” uvedl jsem v blahopřání prezidentovi Státu Izrael Reuvenu Rivlinovi:    Vážený pane prezidente,    dovolte mi, abych Vám jménem svým i jménem lidu České republiky srdečně poblahopřál k Vašemu životnímu jubileu.    Vážím si našeho osobního přátelství, jež jsme si vybudovali, a přátelství mezi českým  a izraelským lidem, které je výjimečné především díky vzájemné podpoře a respektu. Vazby mezi našimi zeměmi mají silné kořeny ve společně sdílených hodnotách a principech. Věřím, že i v následujících letech bude toto přátelství pokračovat.    Vaše Excelence, jste státníkem, který úspěšně vede svou milovanou vlast i v nelehkých chvílích. Se znepokojením sleduji zvyšující se počet sebevražedných útoků ve Vaší zemi a rád bych využil této příležitosti, abych Vám i izraelskému lidu vyjádřil svou plnou podporu.    Dovolte mi, Vaše Excelence, abych Vám popřál pevné zdraví a mnoho úspěchů ve výkonu Vaší funkce a také v osobním životě.    S úctou    Miloš Zeman  prezident České republiky"
2c44add3e64af7eccf76a90f284a3082,"Přečtěte si blahopřejný dopis, který jsem dnes zaslal Juanu Gerado Guaidó Márquezovi, prozatímnímu prezidentovi Bolívarovské republiky Venezuely:     Vaše Excelence,     dovolte mi, abych Vám co nejsrdečněji poblahopřál k Vaší odvaze převzít v souladu s venezuelskou ústavou odpovědnost za venezuelský národ a dovést ho ke svobodným a demokratickým volbám. Přeji Vám mnoho štěstí ve Vašem úsilí a pevně věřím, že Vaše snaha bude úspěšná.     Rád bych využil této příležitosti a pozval Vás k návštěvě České republiky. Česká republika oslaví v tomto roce třicáté výročí sametové revoluce a doufám, že i Vaší zemi se přechod k demokracii úspěšně podaří. Věřím, že brzy dojde k posílení vzájemných vztahů mezi našimi zeměmi.      S úctou     Miloš Zeman   prezident České republiky"
32ad01f8c130421b8606fd48f2564992,"Zaslal jsem dopis francouzskému prezidentovi Emannuelu Macronovi, ve kterém jsem vyjádřil šok a hlubokou lítost v souvislosti s požárem katedrály Notre-Dame v Paříži.     Panu prezidentovi jsem nabídl konkrétní pomoc odborníků z Pražského hradu při obnově Notre-Dame:    Vaše Excelence,     šokován a s hlubokou lítostí jsem přijal zprávu o požáru katedrály Notre-Dame v Paříži. Soucítím s Vámi i s francouzským národem, který čelí ztrátě části svého historického, kulturního i duchovního dědictví.     My Češi, jsme v těchto těžkých chvílích myšlenkami s Vámi, vždyť Česká republika je stejně jako Francie zemí gotických památek a Prahu podobně jako Paříž zdobí významné středověké chrámy a cenné historické a umělecké stavby. Požár Notre-Dame se dotýká nás všech. Představuje obrovskou ztrátu pro středověké umění, ale také pro umění a řemeslo 19. století.    Přijměte proto, vážený pane prezidente, jménem mým i jménem občanů ČR vyjádření naší hluboké soustrasti. Dovolte mi, abych Vás ujistil, že Pražský hrad je připraven pomoci Paříži s opravou Notre-Dame zapojením svých restaurátorských dílen a ateliérů, které jsou na špičkové úrovni. Budeme rádi, pokud Vám svou soustrast a sounáležitost budeme moci vyjádřit nejen slovy, nýbrž i činy a konkrétní pomocí.     S úctou     Miloš Zeman"
336e60322a77802e97c2c3fec355fe69,"Přečtěte si dopis, který jsem zaslal starostovi města Hirošima Kazumi Macuimu:    Vážený pane starosto,    dne 6. srpna 2020 si celý svět připomene hrůznou událost, která před 75 lety v Hirošimě předčasně ukončila statisíce nevinných životů. Událost, na kterou nelze zapomenout. Událost, která změnila svět. Pondělí 6. srpna 1945 byl den jako každý jiný. Skončil však tragicky a navždy se zapsal do světových dějin.    Dovolte mi, abych jménem lidu České republiky i jménem svým vyjádřil svou hlubokou soustrast nad ztrátou životů tolika nevinných lidí a i po mnoha letech připomenul událost, která by měla být odstrašujícím příkladem nejen pro nás, ale i pro všechny budoucí generace.    Slova však nemohou vyjádřit utrpení, které museli prožít lidé v tento den, ani smutek, který do dnešního dne zůstává uvnitř pozůstalých a uvnitř nás všech. Je na nás, abychom se z této a podobných událostí poučili a zamysleli se nad budoucností - společnou budoucností celého lidstva a uvědomili si význam a hodnotu lidského života. Přál bych si, abychom žili ve světě bez válek a jaderných zbraní. Bohužel dnešní svět je jiný.    Nesmíme dopustit, aby se události 6. srpna 1945 opakovaly. Je naším společným úkolem a odpovědností předcházet podobným činům. Jsem přesvědčen, že klíčem k udržení míru je dialog a mezinárodní spolupráce. Jednejme proto tak, aby se jaderné zbraně nedostaly do rukou nekontrolovatelných hráčů, aby naši potomci mohli žít v míru a blahobytu.    Vážený pane starosto, velmi si vážím Vaší iniciativy a každoroční připomínky této tragické události. Mrzí mne, že se nemohu této pietní akce osobně zúčastnit, vězte však, že si 6. srpna vzpomenu na nevinné duše zemřelých dětí, žen a mužů, kteří se toho osudného dne stali obětí mocenských bojů, a budu věřit, že je to naposled, co jaderná síla zabíjela.    S úctou    Miloš Zeman  prezident České republiky"
35E965C573E5753F0AFC1321D222A19D,"Milá Ester,    musím uznat, že umíte přenádherně pozitivně překvapit, což je dnes opravdu vzácné.    Už je to v krátké době druhý den, kdy od rána celou republikou zní: Ester Ledecká je zlatá!    Gratuluji Vám, Zlatá Ester, z celého srdce. A také Vám děkuji.    Váš,    Miloš Zeman  prezident republiky"
383f809246cd58bbb9033680e42d6ab0,"Jsem znepokojen nárůstem násilí v Evropě, kde lidský život, jak se zdá, pro některé přestává mít cenu, uvedl jsem v kondolenci, kterou jsem dnes zaslal německému prezidentovi:    Vážený pane prezidente,         s hlubokým zármutkem a rozhořčením jsem přijal zprávu o útoku v Mnichově, který za sebou zanechal devět mrtvých a na dvě desítky zraněných.         Mrzí mě, že si toto krvavé vraždění, kterého býváme svědky čím dál tím častěji, zvolilo za cíl Vaši dosud klidnou zemi. Ať už se jednalo o čin šílence nebo o teroristický útok, jsem znepokojen nárůstem násilí v Evropě, kde lidský život, jak se zdá, pro některé přestává mít cenu.         Vážený pane prezidente, dovolte, abych vyjádřil jménem svým i jménem občanů České republiky upřímnou soustrast Vám, rodinám obětí i všem německým občanům.         S úctou         Miloš Zeman  Prezident České republiky"
38fb8f481fbbafeb445d8dfc7451f001,"Maminkám přeji vše dobré, lásku, radost a štěstí.    Miloš Zeman"
3ad256dba15b67ee66b3b2127fe21d9e,"Přeji ze srdce všem pevné zdraví, lásku, radost a štěstí.    I ve složité době, kdy přibývají starosti, můžeme nalézt skrytý poklad. Nejde o zlato nebo peníze. Je to druhý člověk, bližní, kterému můžeme udělat radost, potěšit slovem i činem.    Nepodléhejme pokušení odsuzovat druhé kvůli názoru. Ano, názor máme právo kritizovat, ale nezatracujme jejich nositele. Pamatujme si také, že sociální sítě nejsou reálným životem.    Podejme si ruku, ač rozdílní, nechť nás spojuje lidská vzájemnost.  Nezapomínejme, že svoboda není samozřejmostí. Uchráníme ji právě tím, že budeme mít úctu k druhým lidem i jiným názorům.    Neposlouchejme novodobé ideology, kteří chtějí rozdělovat svět i nás, aby mohli vládnout a ovládat. A pamatujme na své civilizační kořeny, které nám dodávají sílu.    Váš,    Miloš Zeman"
3cad8397009a61e418c36431f74e5c0d,"Vážení a milí přátelé,    do nového roku 2020 vám přeji především zdraví. Přeji vám štěstí a životní úspěch.  Přeji vám radost ze života.    Všechno nejlepší a krásný nový rok!    Váš,    Miloš Zeman"
47e6eb58a9e0acceff3aee7713b3a609,"Na Hradě jsem dnes předal, u příležitosti XVII. ročníku, Zlaté záchranářské kříže, například doc. Ing. Miloši Zemanovi, CSc. Oceněným jsem poté poděkoval:    Vážená paní moderátorko, děkuji Vám za Vaši skvělou práci, dámy a pánové,     v případě Zlatého záchranářského kříže neexistuje první a druhá liga. Neexistuje zlatá, stříbrná a bronzová medaile. Všichni jste první liga a všichni máte zlatou medaili. A já bych byl velmi rád, aby tato tradice pokračovala a rozrůstala se, i když musím říci, že v některých případech je spojena se smutnými událostmi.     Vzpomínám si jak, asi před dvěma lety, byl zde in memoriam oceněn student Petr Vejvoda, kterému jsem poté udělil na Pražském hradě Medaili Za hrdinství. Přiznávám se, že mě nesmírně dojalo, když tehdy celá Poslanecká sněmovna povstala a tleskala právě tomuto ocenění.     Budu rád, pane generále Rybo, když mně dáte obdobný návrh, protože dostávám od občanů dotazy, zda by Medailí Za hrdinství neměl být oceněn také hasič, který nedávno zahynul při jednom požáru. Přiznávám se, že neznám podrobnosti, je to samozřejmě moje chyba, ale Vy jste tady od toho, abyste tyto podrobnosti znal a abyste mě, bohužel in memoriam, navrhl tohoto hasiče rovněž k ocenění Medailí Za hrdinství.     A věřím, že v budoucnosti bude přibývat více záchranářských činů, které skončily opravdu záchranou lidského života, a bude ubývat činů, kdy už si jenom se smutkem povzdechneme, že ten život se nepodařilo zachránit.     Na úplný závěr. Milý pane docente, vidím Vás poprvé v životě a jsem hrozně rád, že jsme se setkali. Netušil jsem, že existuje docent Miloš Zeman, netušil jsem, že je mu devadesát let, netušil jsem, že je plukovník, a proto bych Vám ještě jednou chtěl poděkovat, že i ve svých krásných devadesáti letech jste na Pražský hrad přišel."
4b594c19ad6c15f2bf2e8a6579800a94,"Milí spoluobčané,    zpráva o odchodu člověka je vždy bolestná a zasáhne srdce.    Chci vás všechny moc poprosit, abyste pečlivě dodržovali přijatá opatření, nepropadali strachu, protože oslabuje. S odvahou a společně toto období překonáme!    Velké poděkování vyslovuji lékařům a dalším zdravotníkům, protože jsou doslova v první linii a bojují o záchranu nemocných ohrožených na životě.     Váš,    Miloš Zeman  prezident republiky"
4FB6D7C9D8B8CE8EEBF30854C23E89C5,"Maďarskémi premiérovi Viktoru Orbánovi jsem dnes zaslal blahopřání k opětovnému vítězství ve volbách:    Vážený pane premiére,     dovolte mi, abych Vám srdečně pogratuloval k Vašemu opětovnému přesvědčivému vítězství v maďarských parlamentních volbách.      Jednoznačné vítězství, kterého se Vám v parlamentních volbách již počtvrté dostalo, je pro mne důkazem podpory, jíž se těšíte ze strany svého národa. S potěšením konstatuji, že se naše země těší výborné úrovni vzájemných vztahů a že úspěšně rozvíjejí spolupráci v rámci EU, NATO i V4. Jsem přesvědčen, že střední Evropa disponuje nemalým potenciálem k prohloubení vzájemné kooperace bilaterálně i na mezinárodních fórech. Pevně věřím, že ještě v průběhu tohoto roku najdeme vhodnou příležitost ke společnému setkání a k upevnění česko-maďarského přátelství.     Vážený pane premiére, ještě jednou Vám srdečně gratuluji a přeji Vám pevné zdraví a mnoho úspěchů ve Vašem osobním i profesním životě.     S úctou     Miloš Zeman"
53fcf170c9a8363b426de9bfe2c2e02a,"Drazí přátelé,    v mém srdci stále je vzpomínka na pietní akt za 30 000 obětí pandemie koronaviru na Pražském hradě.    Byl to pro mne jeden z nejsilnějších emočních zážitků.     Jsem proto rád, že vzniklo toto video, kterým si opakovaně můžeme připomenout s pokorou naše pochybení, která vzešla ze lhostejnosti a lehkomyslnosti.    A především můžeme znovu vzpomenout blízké i vzdálenější, kteří již nejsou mezi námi.    Váš,    Miloš Zeman"
596af660108a2013236c0d405b7fa5b1,"Milí přátelé,    jistě jste zaznamenali útoky, které proti mně spustili čeští novináři. Celá “kauza” vznikla kvůli tomu, že jsem obdržel nesprávnou informaci o české škole ve Vídni od české velvyslankyně v Rakousku.    Navzdory tomu všemu považuji za nutné, abych se omluvil svému příteli, bývalému starostovi Vídně Michaelu Häuplovi.    Proto jsem na pracovním obědě ve Vídni uvedl:     “Omlouvám se prostřednictvím přítomného starosty Vídně Michaela Ludwiga svému příteli Michaelu Häuplovi, kterému jsem nedávno dal státní vyznamenání, a kterého jsem na základě nesprávné informace, kterou jsem obdržel, zkritizoval. Prosím, pane starosto, abyste moji omluvu vyřídil. Za třicet let v politice je to moje druhá omluva”.    Plnou odpovědnost přiznala česká velvyslankyně v Rakousku Ivana Červenková:    “Nepřesné informace o financování školy jsem poskytla panu prezidentovi já. Hluboce se omlouvám”.     Váš,    Miloš Zeman"
5aaee994e63dda7a0539dd9d087bd623,"Prosím srbský národ o odpuštění    Mluvili jsme s panem prezidentem o tradičním česko-srbském přátelství, které se odehrávalo například v roce 1938, kdy jsme byli zrazeni svými západními spojenci, ale i v roce 1968, kdy jsme byli zrazeni východními spojenci. Člověk si nevybere. V obou případech nám srbský národ vyjádřil svoji podporu.    A my jsme se mu odvděčili bombardováním.    Právě proto bych při této příležitosti chtěl za svoji osobu se omluvit za bombardování tehdejší Jugoslávie. Talleyrand by řekl, bylo to horší než zločin, byla to chyba. A já bych chtěl srbský národ jako osoba poprosit za odpuštění. Celou dobu mě to trápilo.    Ano, v době, když se rozhodovalo o bombardování Jugoslávie, byla Česká republika několik týdnů v Severoatlantické alianci, byli jsme poslední, kdo dal souhlas a zoufale jsme se ohlíželi alespoň po jedné zemi, která by se s námi spojila a byla by proti, ale zůstali jsme sami.    Přesto nás to neomlouvá, přesto to byl nedostatek odvahy.    A touto omluvou a prosbou za odpuštění jsem se zbavil mnohaletého traumatu, protože pokání osvobozuje a, jak říkávají latiníci, dixi et salvavi animam meam, řekl jsem a spasil jsem svoji duši.    Miloš Zeman  prezident republiky"
5ee7df8ddc31197fafd1df7f4baf78cf,"Dnes jsem zaslal kondolenční telegram belgickému králi Philippemu v souvislosti s teroristickými útoky v Bruselu:    Vaše Veličenstvo,     s těžkým srdcem a neskrývaným rozhořčením jsem přijal zprávu o dnešních bombových útocích v Bruselu, které si vyžádaly několik desítek lidských životů a nespočet zraněných. Jsem hluboce znepokojen rostoucím násilím v nitru Evropy, kterou jsme se v uplynulých letech naučili vnímat jako baštu demokracie, tolerance, lidskosti a bezpečí.     Dovolte mi, Vaše Veličenstvo, abych Vám, rodinám obětí i belgickému lidu vyjádřil jménem svým i jménem občanů České republiky upřímnou soustrast. V těchto nelehkých chvílích jsme myšlenkami s vámi.     S úctou    Miloš Zeman  prezident České republiky"
607b870ef5fbab9d2898b0fa4247bd6c,"Letní dovolenou si bez návštěvy chalupy v Novém Veselí na Vysočině už vlastně nedokážu představit.    Na pár dnů jsem proto vyrazil do těchto nádherných míst.    Všechny vás co nejsrdečněji pozdravuji!    Miloš Zeman"
62572BFBADEDFFA7A030DF60E8E9982E,"Dnes jsem zaslal blahopřejný telegram Alexandru Van der Bellenovi, nově zvolenému rakouskému prezidentovi:    Vážený pane prezidente,     dovolte mi, abych Vám co nejsrdečněji pogratuloval ke zvolení prezidentem Rakouské republiky.     Těší mě, že jsou vztahy mezi našimi zeměmi přátelské a bezproblémové a že se úspěšně rozvíjejí v mnoha oblastech. Jsem přesvědčen, že tento pozitivní trend bude pokračovat i nadále a že také my dva z našich prezidentských funkcí přispějeme k jeho posílení.     Rád bych Vám, pane prezidente, popřál pevné zdraví a hodně úspěchů ve Vašem profesním i soukromém životě.     S úctou     Miloš Zeman  prezident České republiky"
62ba20f8f0f9b334da295fe386abd9d0,"Chápu psychiku lidí, nicméně, nadějí je vakcína. Kdyby nebyla, tak by bylo samozřejmě odporné neustále snášet nejrůznější restrikce, o nichž bychom věděli, že tu epidemii, řekněme, zpomalí, ale nezastaví.    Teď, když naděje je, tak prosím všechny, vydržme, vydržme to!  .........    Přečtěte si, co dalšího jsem řekl v rozhovoru pro zpravodajský server Blesk v pořadu S prezidentem v Lánech:    Dobrý den, pane prezidente, začnu zdvořilostní otázkou. Jak se máte?    Přiměřeně svému věku, paní Vero, to znamená hořejšek funguje a dolejšek, to jest nohy, mně nechodí.    Je to pořád horší, stagnuje to, lepší?    Já bych řekl, že to stagnuje.    Stagnuje. Ještě jste mi vlastně před chviličkou přiznal, že Vám tolik nechutná jíst. Mohl byste k tomu něco říci našim divákům, kteří se neustále ptají na Váš zdravotní stav?    Mně chutná sladké jídlo a přestalo mně chutnat maso. Čím to je, to nevím, ale rozhodně se nedá říci, že by mně nechutnalo vůbec. Ale chutnají mi ty sladkosti.    A na závěr k Vašemu zdraví, ještě se poptám na Vaši ruku. Ortézu už jste, vidím, odložil. Vše je v pořádku?    V pořádku to není, protože prý mě to ještě čtvrt roku bude bolet, ale co se dá dělat.    Pojďme teď možná k širším tématům, společenským. V dubnu loňského roku jsme tady spolu seděli, měli jsme oba roušky, denní přírůstek byl kolem 4 tisíc pozitivně otestovaných a pochvaloval jste si, že se křivka nákazy zprošťuje, že opatření Romana Prymuly fungují a že nás čeká ještě měsíc, měsíc a půl boje. Dnes je to diametrálně jiné, nic z toho neplatí, denní přírůstky občas atakují i 18 tisíc pozitivně testovaných denně a Česko je nejhorší zemí v počtu nakažených na jeden milion obyvatel. Ekonomika je na tom tedy, hezky řečeno, hrozně. Tak cítíte z toho tu zoufalost?    Zoufalost ne, ale samozřejmě přemýšlím, čím to je. Tak to, že Roman Prymula už není ministrem zdravotnictví, asi není hlavní faktor, proč to roste. Hlavní faktor podle mého názoru spočívá v tom, že lidé už jsou otrávení, unavení a odmítají často velmi tvrdá restriktivní opatření. Zejména tam, kde se shlukují, a všichni vědí, že shlukování je zdrojem epidemie, tedy tam, kde se shlukují, tak dochází k šíření infekce.    Tedy mohou za to lidé. Můj postřeh emocí ve společnosti totiž je, že ti lidé si říkají, ať už jsou restrikce jakékoliv, tak jen co je o trošičku vláda povolí, tak čísla opět začnou raketově růst. Oni si vlastně jako kdyby vnitřně říkali, vždyť přece nedává možná ani smysl se tím řídit. Chápete, proč to tak cítí?    Já chápu tuhle psychiku lidí, nicméně uvědomte si, že teď je situace odlišná od situace, která byla, dejme tomu, před tím půl rokem. Řekl jsem, že je na obzoru svítání, tedy naděje, a tou nadějí že je vakcína. Takže kdyby vakcína nebyla, tak by bylo samozřejmě odporné neustále snášet nejrůznější restrikce, o nichž bychom věděli, že tu epidemii, řekněme, zpomalí, ale nezastaví. Teď, když ta naděje je, tak prosím všechny, vydržme, vydržme to, než se populace odočkuje, nebo obočkuje. Myslím si, že opravdu světlo na konci tunelu tady je, a že to nejsou světla lokomotivy na protijedoucí koleji, jednosměrné koleji.    S tou vakcínou jsou tu ale otazníky, a teď je vlastně ten úplně nejdůležitější, bude doopravdy fungovat? Někteří experti totiž připouští, že nás nemusí před nemocí ochránit, jen zamezit těžšímu průběhu, a hlavně, že můžeme navzdory vakcinaci být i nadále infekční. Není to zklamání?    Milá paní Vero, já už jsem slyšel tolik výroků inteligentních expertů, že je neberu příliš vážně. Vzpomeňte si na ty, kdo říkali, že epidemie vyhasne, že skončí. Ve skutečnosti pokračovala a zesílila.    Nemýlím-li se, tak toto o té vakcíně, o nějakých jakoby, dejme tomu, hranicích jejího účinku už připustil i ministr zdravotnictví.    Já bych Vám na Vaši otázku odpověděl. Já vycházím z analogie, z analogie proto, že tato epidemie není jediná, není ani první, ani poslední. Vezměte si, že očkování bylo proti tuberkulóze, proti neštovicím, proti dětské obrně a řadě dalších nemocí. V každém případě vždy toto očkování uspělo. Není důvod předpokládat, že neuspěje nyní.    Dokončeno má být očkování české populace, dejme tomu, až v létě. To záleží na mnoha okolnostech. Nepřijde Vám to trochu pomalé?    Když si uvědomíte, jak obrovsky náročná je to logisticky operace, tak já si myslím, že ten termín je až příliš optimistický. Já jsem před několika dny psal svému dobrému příteli, izraelskému prezidentovi Rivlinovi, aby nám pomohl právě s organizací té očkovací kampaně, protože, jak dobře víte, Izrael je v tom naprosto perfektní. Zhruba stejný dopis Bibi Netanjahuovi poslal i prezident Babiš.    Premiér Babiš.    Já doufám, že se zde objeví i izraelští experti a že nám v tom jako zkušení lidé pomůžou.    A co ten nákup vakcín v součinnosti s Unií, který je také občas kritizován? Je to brzda a nesmysl, jak praví kritici?    Musíte na mě mluvit nahlas.    Tak opět, co nákup vakcín v součinnosti s Evropskou unií? Podle některých je to brzda a ukazují na to, že se nám to úplně nevyplácí.    Já jsem kritik Evropské unie, ale v tomto případě bych ji chtěl pochválit. Myslím si, že s nákupem a distribucí vakcín odvedla dobrou práci.    Ještě se vrátím k tomu Izraeli. Jak si myslíte, že nám přesně mohou vypomoci, nějaké know-how tedy předat?    Nějaké know-how, samozřejmě.    Dobře. Už víte, kdy Vy dostanete očkovací dávku?    Já jsem uvažoval o tom, že bych si to nechal píchnout krátce po prvním únoru, protože jsem si říkal, že nechci nikoho předbíhat, ale všichni mě přesvědčují, že mám následovat pana premiéra nebo pana ministra zahraničí. Tak si to nechám píchnout asi za týden. Bohužel, nesplnila se moje naděje, že to bude jenom jednou, bude to jako vždy dvakrát, protože ta jednodávková vakcína, to je Johnson & Johnson, sem dorazí až v březnu, a kromě toho ještě ani nemá certifikaci.    Můžu jenom takovou krátkou odbočku zřejmě do Vašeho dětství? Proč se tak bojíte jehel? Stalo se Vám něco traumatizujícího?    Prosím Vás, podruhé Vám říkám, abyste mluvila nahlas.    Znovu se Vás zeptám, pane prezidente, proč se tak bojíte jehel? Je to něco z dětství, nějaký traumatizující zážitek?    Je to z dětství, já jsem byl v dětství velmi často nemocný, dostával jsem celou řadu injekcí, a od té doby se ve mně vytvořila tahle averze vůči jehlám.    Pan premiér také řekl, že Vy půjdete na vakcinaci v rámci pravidelné lékařské prohlídky. Jak to máme chápat? Jdete k lékaři kvůli vakcíně, anebo dostanete vakcínu, protože jdete k lékaři?    Obojí, protože jedno nevylučuje druhé. Já tak jednou za dva roky chodím na počítačovou tomografii a magnetickou rezonanci na Ústřední vojenskou nemocnici, a při té příležitosti, protože tam jdu za týden, tak se nechám také očkovat.    Vakcína je způsob čipování, je životu nebezpečná, příliš vyvinutá, naprosto zbytečná. Tyhle argumenty se opakují u lidí, kteří ji odmítají. Dá se s těmito názory účinně bojovat? A hlavně, dělá to Česko?    Tohleto se říkalo o všech vakcínách, nebo o všech očkovacích látkách. Nezapomeňte, že třeba Salkova vakcína proti dětské obrně byla perorální, což bych nadšeně uvítal i v případě koronaviru, ale bohužel to nejde. Všechny vakcíny byly úspěšné, takže buďme optimisty.    Takže jak byste bojoval s těmito názory, opakuji. Tím, že toto řeknete do éteru, anebo si myslíte, že ta kampaň by měla být cílena na lidi, kteří věří těmto dezinformacím?    Především si myslím, že tyto názory by se v žádném případě neměly zakazovat, že internet by se neměl cenzurovat, jak to teď dělají například v Americe, kdy Trumpovi vypínají jeho účet. Podívejte se, věřme zdravému rozumu lidí. A když lidé na sociálních sítích nebo někde jinde zaregistrují nějakou blbost, tak jejich zdravý rozum je dostatečně silný k tomu, aby si tuto blbost uvědomili a cosi si pomysleli o jejich autorovi. Já už jsem jednou ve svém projevu citoval jistou zpěvačku, která říkala, že za koronavirus může Bill Gates. Mimochodem tato zpěvačka teď natočila jakýsi protestsong proti vakcínám.    Mluvíte o Iloně Csákové, nepletu-li se.    Já jsem to jméno neřekl, protože jsem známý gentleman, paní Vero.    Myslíte si tedy, že i navzdory této negativní kampaní se 70% lidí, což je ta hranice určená Ministerstvem zdravotnictví, naočkovat nechá?    60 – 70, máme-li být přesní. Já si myslím, že když se ukáže, že lidé, kteří prošli očkováním, tak nedostávají ani tu lehkou formu koronaviru, zatímco lidé, kteří očkováním neprošli, to občas mají, tak i z pudu sebezáchovy se očkovat nechají.    Vidí to stejně i u Vás doma, Vaše žena, Vaše dcera, Váš syn – lékař?    Když je můj syn lékař, tak je logické, že se nechá očkovat.    Neplatí to pro všechny lékaře.    Myslím si, že to platí o lékařích obecně a o epidemiolozích, to je strašné jméno, epidemiolozích, já to neřeknu a nebudu už to potřetí zkoušet, to platí zvláště. Takže jinými slovy, ano, myslím si, že většina lékařů se určitě naočkovat nechá.    Nenaočkuje se, respektive nenechá se naočkovat exprezident Václav Klaus. Tomu je 79 let, odmítá vakcínu, odmítá roušky, tvrdí, že virus se chová svévolně bez ohledu na to, co děláme a jak se proti němu chráníme, a mám projít společností. Dodám, že zatím sám nakažen nebyl. Co byste mu k tomu řekl?    Nech se očkovat, Václave, jinak riskuješ ve svém věku, že Tě Covid dožene.    Máte ještě k němu nějaká jiná slova, že třeba tyto své názory projevuje navenek, může tím ovlivňovat lidi, anebo je to jeho svaté právo?    Zaplať pánbůh, že své názory projevuje navenek, tím jsme svobodná společnost.    Možná poslední věc k tomuto, očkováním budou zřejmě letecké společnosti a státy podmiňovat cestování. I naši čtenáři se hodně bojí, že když se nenechají očkovat, tak se stanou jakýmisi občany druhé kategorie. Co byste jim řekl na toto?    To je věc těch leteckých společností, vím že zatím s tím přišla australská letecká společnost Quantas, nevím, jestli se přidají další.    Je to tedy nefér vůči těm lidem, kteří se očkovat nechtějí nechat?    Není, je to svaté právo těch leteckých společností, stejně tak, jako třeba nechtějí, aby tam přišel pasažér s otevřenou tuberkulózou nebo něčím podobným.    Ve chvíli, kdy by třeba vznikly očkovací pasy a i stát si podmiňoval přístup k některým občanským svobodám, přístup na úřady, dejme tomu, na základě toho, jestli někdo očkován, bylo by toto nesprávně? Kde vidíte tu hranici a vidíte ji někde?    Já nevidím žádnou hranici. Jestliže se jakákoli instituce, počínaje leteckou společností, rozhodne bonifikovat, to není diskriminace, to je bonifikace, tedy rozhodne bonifikovat nějakého člověka, který byl očkován, tímto způsobem, nic proti tomu.    Děkuji za tyto odpovědi, postoupíme dál. Covid v této republice ovlivnil mnohé a my se podíváme, v jakých segmentech to bylo nejsilnější a hlavně, jak to vnímá hlava státu.  Začneme, pane prezidente, u ekonomické situace. To, co jste řekl loni v říjnu, druhý lockdown by ekonomika už nepřežila, a mě tak napadá, v kolikátém lockdownu už podle Vás vůbec jsme, a jestli je tedy ekonomika, k níž se pak ještě detailněji dostaneme, efektivně mrtvá.    Především si definujme přesněji různé formy lockdownu. Ta nejhorší byla u nás hned v první vlně epidemie, kdy například zastavily svůj provoz i automobilky. Dneska už se nic takového neděje. Dokonce jsem četl, že, myslím, že nošovická automobilka přechází z dvousměnného na třísměnný provoz. Jinými slovy je to to, o čem jsem mluvil ve Vánočním poselství, to znamená, že kostra naší ekonomiky, to jest průmysl, stavebnictví a zemědělství, je v pořádku a funguje, to platí. To, že, bohužel, služby se dostaly, zejména cestovní ruch, do vážných problémů, je věc, která bude ještě nějakou dobu trvat.    Připomenu také slova premiéra Andreje Babiše, ten si myslí, že do normálu se ekonomicky začneme vracet v roce 2023. Je tohle podle Vás reálná prognóza?    V zásadě ano. Mohli bychom diskutovat o jemnostech, jako jestli to nebude druhá polovina roku 2023, pardon 22, ale to není podstatné.    Vy jste vzděláním ekonom, proto se Vás zeptám, co je ten normál pro Vás, jak má vypadat hrubý domácí produkt, jak má vypadat inflace, jak má vypadat nezaměstnanost? Anebo prostě budete vnímat jako normál to, že se zkrátka otevře vše, co bylo dosud zavřeno?    Dobře, začneme tím posledním, tj. nezaměstnanost. Zatímco průměrná nezaměstnanost v Evropské unii je kolem 8%, u nás jsou to zhruba 3%. Takže dokud to nedosáhne, řekněme, takových 5%, je to pořád v pořádku.    I kdybychom měli argumentovat, že to je na dluh?    Počkejte, teď jsem mluvil o nezaměstnanosti. Na dluh máte investice, na dluh máte podporu podnikům, a samozřejmě máte pravdu, že například program Antivirus, který udržuje nezaměstnanost na nízké úrovni, tak že je bohatě dotován a někteří ekonomové už dokonce říkají, že by bylo dobré přejít na německy kurzarbeit, který je méně nákladný. Druhá věc, na kterou jste se ptala, je inflace. Inflační cílování České národní banky je kolem dvou procent a až dosud se to víceméně na této hladině drželo. Jestli bude inflace, řekněme, 3%, pořád se nic hrozného nestane. Třetí věc, hrubý domácí produkt. Ty tři pilíře, o kterých jsem mluvil, jsou schopny růst, a proto by měl růst i hrubý domácí produkt, žádným zázračným tempem, dejme tomu, dvě až tři procenta.    Kdy si myslíte, že je tedy, v návaznosti na tohle, co jste řekl, což mi přišlo relativně optimistické, reálné očekávat státní rozpočet bez deficitu, anebo alespoň sestavitelný státní rozpočet bez deficitu, protože to jsou dvě odlišné věci.    Já si myslím, že po epidemii a po zahlazování ran to bude ještě daleko vzdálenější budoucnost.    Mluvíme o desetiletích?    S určitým deficitem podle mého názoru musíme počítat, ale daleko nižším, než je ten současný.    Tedy já zopakuji svoji podotázku. Jak dlouho si myslíte, že ještě bude Česká republika produkovat státní rozpočty s deficitem? Ještě desetiletí?    Takových pět let, ale to je můj soukromý odhad.    Ještě se vrátím k Vašemu předchůdci Václavu Klausovi, s nímž jsme dávno dělali rozhovor, podle něho je nakládání s veřejnými financemi současné vlády takřka zločinné, a to i proto, že vláda lepí výpadky příjmu postižených skupin, aniž by lidem dala najevo, že se musí uskromnit. Pustíme si jeho slova a pak zareagujete.    Když prostě ztrácím zaměstnání, tak musím prostě žít ze svých úspor, nemůžu si koupit nové auto, nové hypotéky, nemůžu obléhat všechna shopping centra před Vánoci, jak obléhána byla. To obléhání dokazuje, že nikdo utahování opasků prostě nepřijal.    Já jsem četl rozhovor s Václavem Klausem, kde mluví o utahování opasků, a zasmál jsem se. Víte, proč? Protože počátkem devadesátých let jsem to byl já, kdo mluvil a utahování opasků, a Václav Klaus proti tomu protestoval a říkal, nejsem pro utahování opasků, jsem pro to, abychom si vyhrnuli rukávy. Je zajímavé, jak se dějiny opakují.    Jenom abych byla fér vůči Václavu Klausovi, on vlastně v tom rozhovoru sám říkal, že byl kdysi kritický vůči tomu termínu, jen ho používá dál. Zkratka to v tom rozhovoru nezaznělo, v tom přepsaném, tištěném. Ale co ta pointa té věci, myslíte si, že lidé jsou neschopni pochopit, že se musí uskromnit, vzhledem k situaci, a doporučoval byste jim to?    Tak v každém případě máte dvě možnosti, buď hodně spotřebovávat a málo investovat, anebo naopak. Ale když hodně spotřebováváte, tak nízké investice vám sníží vaši ekonomickou výkonnost v budoucím období, a proto nakonec budete i méně spotřebovávat. Víte, a není to žádná novinka, že neustále říkám, a proto jsem také mluvil o utahování opasků v těch devadesátých letech, neustále říkám, že budoucnost je tvořena investicemi a nikoli spotřebou.    Budeme pokračovat dál. Naposledy jste měl problém s daňovým balíčkem, díky němuž dostanou zaměstnanci přidáno, respektive odvedou méně, abych byla přesná. Vy jste ho sice nepodepsal, ani nevetoval. Kam až by musela dojít štědrost vlády, abyste opravdu zatáhl za tu ruční brzdu a něco vetoval.    Já už jsem to řekl, kdyby Senát alespoň nesnížil zvýšení té slevy na poplatníka, tak bych ten daňový balíček vetoval.    A co do budoucna? Ministryně práce Jana Maláčová v rozhovoru pro Blesk nevyloučila, že by se dalo i letos uvažovat o onom rouškovném pro důchodce, tomu příspěvku pěti tisíc. Přijal byste tohle?    Pro mě je daleko důležitější, aby důchodci měli důstojnou valorizaci, a to teď bude. To bude asi osm set korun měsíčně. Vzpomeňte si na nedůstojnou valorizaci, která jeden rok byla čtyřicet pět korun měsíčně. Čili jednorázové dávky dokáži pochopit v nějaké kritické situaci, jakou je třeba pandemie, ale přál bych si, aby tady bylo opravdu důstojné zavedení valorizačního systému. A těch osm set korun měsíčně, tak si to pronásobte dvanácti a dostanete daleko vyšší částku, než je pět tisíc.    Tedy rouškovné v roce 2021 ano, ne?    Když ho někdo navrhne, nebudu proti, ale sám to doporučovat nebudu.    Ještě se zastavím u drobnosti, která způsobila chaos. Proč v dopise adresovaném předsedovi Sněmovny byla nejednoznačnost, bylo slovo ‚vracím‘ u toho zákona? Proč si někdo mohl myslet, že balíček vetujete?    To nebylo nic nejednoznačného, to pouze lidé, kteří neznají právní terminologii, si to vyložili. Podívejte se, ten dopis formuloval ředitel mého právního odboru, který je dlouholetý zkušený právník, dokonce byl tajemníkem Legislativní rady vlády, a ten s běžnou právní praxí napsal ‚vracím‘ a dokonce i někteří právníci pochopili, že to ‚vracím‘ znamená, vracím k publikaci ve Sbírce zákonů. To, že to laici nevěděli, je jejich problém.    Zavřené je takřka vše. Jsou některá omezení provozů podle Vás už příliš? Jsou zbytečná? Dost se v tomto kontextu řešily o víkendu sjezdovky. Teď policie nechce lidi vpustit na běžkařské tratě.    Já bych vycházel z jednoduchého kritéria. Zavřete to, kde dochází k výraznému shlukování lidí, pokud věříte tomu, že toto shlukování vede k šíření infekce. Není důvod zavírat to, kde žádné shlukování není.    No vlekaři právě argumentují tím, že lidé se teď nechávají třeba vyvézt na svahy sněžným skútrem, který si zaplatí u soukromníka, aby mohli lyžovat. A provozovatelé vleků vlastně argumentují, že oni by byli schopni regulovat rozestupy lidí ve frontách, ale ve chvíli, kdy ten vlek nefunguje, tak to tam v podstatě jde samospádem. Lidé se shlukují a shromažďují, jak chtějí, a je to riskantnější a oni ještě přicházejí o zisk. Tak není tohleto definice ne úplně dobře promyšlené restrikce?    Ale já sleduji spory mezi ministrem zdravotnictví a ministrem průmyslu, zda otevřít nebo neotevřít lyžařské vleky, a protože sám jsem, respektive bohužel byl jsem, běžkař, tak upřímně řečeno, mě to příliš nezajímá, protože sjezdaři jsou lidé, kteří využívají gravitace, zatímco my běžkaři musíme nasadit vlastní svalovou sílu, v tom je ten rozdíl. Nicméně abych lacině nevtipkoval a vrátil se k Vašemu tématu. Nemám nic proti tomu, když se skiareály otevřou, ale počkejme chvíli, až ta nákaza alespoň trochu klesne.    Tedy lidé by měli pochopit, že ještě nějaký čas to chce?    Tak lze doufat, že ještě tento rok budou lyžovat.    Některé restaurace a hospody prostě otevřely, řekly, že už nemohou snášet to, že se jim kazí zboží, že musí propouštět lidi, navzdory zákazům. Podepíšete novelu krizového zákona, podle níž by firmám hrozila za porušení opatření až třímilionová pokuta? Tedy pokud Sněmovna přehlasuje Senát, který tu legislativu odmítl.    Ano, podepíšu, protože zákony se mají dodržovat. Všiml jsem si, že Senát tuto novelu zamítl, ale jak dobře víte, Sněmovna ho může přehlasovat sto jedna a více hlasy a očekávám, že to velmi pravděpodobně udělá.    A ta argumentace Senátu, že vyžadovat takto likvidační pokutu po podnicích, které sotva stačí usledovat, co platí a co neplatí, protože se to neustále mění, je vlastně neférové?    Ale když nebudou porušovat zákon, tak žádnou pokutu nedostanou. A uvědomte si, že můžete extendovat tuhle situaci, můžete zrušit další a další omezení, otevřít nejrůznější zařízení, a tím pádem zvýšit šanci, že epidemie bude pokračovat a dokonce sílit.    Pojďme k tématu Covidu a zdravotnictví. Nyní se uvažuje o dalších odměnách pro zdravotníky za jejich nasazení v pandemii, za tu první vlnu dostali odměny v průměrné výši sedmdesát pět tisíc hrubého. Souhlasil byste s tím, že mají dostat odměny i nyní za tu tak zvanou druhou vlnu?    Určitě ano.    Já bych Vám jenom ráda ukázala totiž, co se stane, když na našem webu Blesk.cz o těchto odměnách začneme psát, a kam se ta diskuze stáčí. Já poprosím režii o příspěvek.  Proboha, za co pořád ty prémie? Vždyť dělají jenom to, co si vybrali jako své povolání. Tj. museli s tímto stavem počítat, že se jednou může stát, na rozdíl od prodavaček, co asi těžko šly prodávat s tím, že budou celé dny v rouškách a čelit nákaze od různých individuí, co tam polezou. Takže doktor dostane prémie, že vykonává svou profesi, ale prodavačka, co riskuje nejméně stejně, ani korunu. No bezva.  Voják z povolání válčí, když začne válka. Zahradníci mají nejvíc práce na jaře, když všechno roste, a doktoři, když jsou lidi nemocní. Tak to prostě je. Ať nekňučí pořád, jejich platy jsou už tak dost vysoké a naše zadlužení veřejného sektoru katastrofické. Měli by být solidární  Tak jste si to poslechl, reagujte.    Já nevím, jestli ten pán, co tady tak nadšeně mluvil, někdy v životě podal nadprůměrný výkon, opakuji nadprůměrný výkon, za který by jistě zasluhoval prémii nebo odměnu, a jistě by se jí také domáhal. Pokud ne, tak je v pořádku, že byl normálně placen normálním platem a žádnou prémii nedostal.  A teď se podívejme na zdravotníky. Ti zcela určitě odvádějí nadprůměrný výkon a na rozdíl od onoho pána jsou dokonce v riziku života nebo alespoň nemoci. Vezměte si kolik zdravotníků, a to nejsou jenom doktoři, to jsou i sestřičky, je už postiženo Covidem. To znamená, ten pán by měl pracovat tak, aby si zasloužil prémii a neměl by závidět prémie těm, kdo pracují nadprůměrně.    Tak teď mluvíme o těch, kdo pracují nadprůměrně a vystavují se jistému riziku. Je tady taková kauza, která poukazuje na chaos ve státě. Do služby byli povoláni mladí studenti medicíny a studenti dalších zdravotnických oborů a nyní hrozí kvůli reinterpretaci zákona, podle něhož byli povoláni, že budou muset zpětně vrátit až třicet procent svého výdělku. Budou muset zaplatit státu sociální, zdravotní. Co si o tom myslíte? My jsme mluvili se šéfem lékařské komory Milanem Kubkem, ten se rozčiloval, že to je nemravné, chaotické a přidal další slova.    Já s panem Kubkem v zásadě souhlasím. Dalo by se to sice švejkovsky obejít tak, že byste tu odměnu těm medikům zvýšila do té míry, že by pokryla i tu třicetiprocentní daň, ale proč se drbat levou rukou za pravým uchem. Jsou případy, já bych teď z paměti asi neřekl a nedokázal citovat, ale o jednom vím, kdy některé dávky jsou nezdaněny, a když zavedete do zákona opatření, dneska mně to špatně mluví, paní Vero, když zavedete do zákona opatření, že ta či ona dávka je nezdaněna, tak je klid.    Chápu. Takže tedy to, že to chce ještě probírat pan ministr vnitra a šéf ČSSD se svojí ministryní práce, kteréžto ministerstvo zřejmě k této reinterpretaci zákona přispělo, tak co si myslíte třeba o tomto?    O čem?    Že to chce řešit na Ústředním krizovém štábu, když to vlastně vyplývá z jeho vlastní strany, tento chaos.    Ústřední krizový štáb je prostor, kde se schází ne jen sociální demokracie, ale i další zainteresované skupiny, tak ať si to tam vyříkají.    Ještě další věc od šéfa lékařské komory. On se snaží sezvat do České republiky lékaře, české, fungující v zahraničí, aby zde vypomohli. Ozvalo se jich prý šestnáct. Co si o tom myslíte?    Ano. Patnáct, ale to je jedno, jestli šestnáct nebo patnáct.    Šestnáct dle mých zdrojů.    V každém případě je to pochopitelné. Ti lidé jsou nějakým způsobem zakotveni ve svých zemích, kde působí, a já bych jim to ani nevyčítal.    Tedy nemyslíte si, že by tam měla fungovat nějaká solidarita, nějaký patriotismus?    Měla by fungovat jak solidarita, tak patriotismus, ale buďme realisty. Myslím si, že jim to nelze vyčítat.    Ještě jedna otázka, když jsme si vlastně shrnuli všechny tyto dejme tomu zmatky ve zdravotnictví, případně nedostatky, lze už nyní efektivně hodnotit pana ministra Blatného v jeho pozici? A jak Vy jste s ním byl spokojen?    Víte, myslím si, že pan ministr Blatný byl vržen do bitvy. Já jsem mu při jeho jmenování sám říkal, že jde z parku do džungle, a proto by ode mě nebylo seriózní, kdybych mu teď něco vyčítal. Ta obecná námitka, kterou jsem řekl při jeho jmenování, to jest, že to není epidemiolog, vidíte, teď jsem to konečně vyslovil správně, tak ta samozřejmě platí, ale to není jeho vina.    Ještě přejdeme k dalšímu segmentu, který trpí a jehož omezování může přinést několikaleté následky, možná i následky do několika dekád, a tím je školství. Tak jen pro kontext, od loňského března toho studenti a žáci moc nenachodili. Pátý stupeň systému PES je nyní od ledna, takže se většina dětí učí distančně. Tak se Vás zeptám naprosto jednoduše, myslíte si, že toto může nějak negativně ovlivnit úroveň vzdělání, i třeba úroveň socializace dětí v Česku? Že z toho může vzniknout problém na několik desetiletí?    Desetiletí asi ne, ale na několik let určitě ano. Podívejte se, zase se nám opakuje to dilema, čemu dáte přednost? Riziku shlukování, a říká se, že právě ve školách je toto riziko velice výrazné, a na druhé straně pak kvalitnější výuka, anebo se Vám rozběhne epidemie. Mimochodem ta distanční výuka je někdy docela zajímavá a svým způsobem modernizace školství, protože v některých oblastech je ta distanční výuka docela dobrá, tak popojela díky pandemii.    Tak k té distanční výuce, naopak se ve spoustě krajů řeší problémy se studenty, kteří doma nemají počítač, nemají připojení k internetu. Podle statistiky ještě z loňského března, pamatuji-li si správně, tak pedagogové ztratili úplně kontakt na nějakou dobu s deseti tisíci studenty.    Tak zaprvé, tři roky starý údaj říká, že osmdesát procent českých domácností má internet. Za ty tři roky toto procento velmi pravděpodobně ještě vzrostlo. Zadruhé, tam kde ta domácnost, chcete-li, chudá domácnost, internet nemá, tam je velmi dobré, a jsou na to i konkrétní programy pomoci, těm dětem ten počítač ne-li koupit, tedy alespoň zapůjčit.    Vaše maminka byla učitelka, pokud se nepletu, tak co pro Vás znamenalo chodit do školy a co by pro Vás jako dítě nebo jako dejme tomu puberťáka znamenalo takřka na rok tam nejít?    Ježíš, to by bylo radosti. Paní Vero, kdybych rok nemusel chodit do školy! Já bych byl takový šťastný chlapeček, ale nikdy se to nestalo. Akorát si vzpomínám, že jednou byly tak zvané uhelné prázdniny. Víte Vy, co to bylo?    Ne, nevím.    Tehdy byly nedostatky, protože bylo málo uhlí, a tak se prodlužovaly, školní prázdniny. Tak jsem byl šťastný chlapeček, když byly uhelné prázdniny.    Tedy distanční výuka, případně žádná výuka by malému Miloši Zemanovi nevadila?    Malému ne, ale dospělému ano.    No a teď oblast kultury. Před několika měsíci jste část veřejnosti šokoval svým výrokem o hladových umělcích. Teď si ho jenom připomeneme v rychlosti.  Dovolte mi jeden drsný bonmot, umělci vytvořili svá nejkrásnější díla tehdy, když byli hladoví.    Kdo Vám to namlouvá? Ten hlas je takovej vychlastanej. Proč tam nedáte můj melodický baryton?    Jelikož toto byl tištěný rozhovor, ale příště se pokusíme sehnat někoho, kdo je Vám trošku podobnější. Každopádně, když se podíváte zpětně, litujete tohoto výroku i v kontextu toho, že jste kvůli němu…?    Ne, protože tento výrok je bonmot a já tomu také říkám drsný bonmot, který jsem neřekl já. To zaprvé. A zadruhé, existuje už, podle mého odhadu už od renesance, to znamená několik století. To není nic nového.    Takto humorně to nepochopili někteří Vaši dřívější přívrženci. Jak jste se cítil, když Dan Hůlka vrátil státní vyznamenání?    Nijak. Já si myslím, že má na to svaté právo. On ostatně byl jednou z tváří těch antirouškových manifestací, takže jinými slovy je to jeho právo. Nevidím důvod, proč na to reagovat.    Další umělec, Dan Landa, nedávno vystoupil v Poslanecké sněmovně a vystoupil tam s projevem, ve kterém tvrdí, že považuje plošná vládní opatření za zotročování lidí a likvidaci malých podniků ve prospěch těch velikých. Viděl jste nebo četl jeho projev? A co si o tom myslíte?    Nečetl jsem jeho projev a z toho, co říkáte, to považuji za hloupost. Nedochází k žádnému, ať už plošnému, nebo selektivnímu zotročování, dochází k obranným opatřením, kde nepřítel je epidemie. To bylo za každé epidemie a dokonce i za každé války a boj proti epidemii je svým způsobem druhem války. Není to nic nového ani divného. A ti, kdo chtějí svobodu, ak fajn. Tak ať ji mají, ať odmítnou očkování, ale ať se potom nediví, jestliže na tuto epidemii zemřou. A horší by bylo, kdyby mezitím ještě stihli někoho nakazit.    V rámci návratu ke kulturním a sportovním akcím se teď uvažuje o nutnosti negativního testu, průkazu o očkování proti Covidu. Organizátoři tvrdí, že to nebude tak jednoduché. Je to podle Vás dobré řešení?    Na rozdíl od těch australských aerolinek, tady si nejsem jist, zda například na fotbalové utkání můžete selektovat lidi podle toho, zda mají nebo nemají očkovací pas. Já bych spíše doporučoval počkat. Čeká se, že až bude proočkováno alespoň šedesát, a Vy říkáte sedmdesát procent lidí, takže epidemie ustane, a pak ať na fotbal chodí každý.    Konečně je tady otázka, jak Covid změní zaprvé politickou scénu, zadruhé politiku jako takovou. V říjnu nás čekají sněmovní volby, ty bývají vždycky vyostřené, protože v nich jde o nejvíc. Myslíte si, že tyto budou obzvlášť na krev i vzhledem k situaci?    Tak volby jsou vždy vyostřené, ale na druhé straně opozice vždycky kritizuje vládu, takže můžeme počítat s tím, že ji bude kritizovat kvůli epidemii. Kdyby nebyla epidemie, kritizovala by ji za něco jiného, ale to je pracovní náplň opozice. Samozřejmě je i konstruktivní opozice, která s vládou spolupracuje, ale to bohužel není náš případ.    Tak myslím si, že někteří z opozice by s Vámi nesouhlasili, ale pokročím dál. Koho po těchto volbách myslíte, že už nebudeme vídat ve vrcholové politice a proč?    Toho koho voliči nezvolí.    Tak můžete být preciznější, koho odhadujete?    V žádném případě, volič je rozumný člověk a jako rozumný člověk se sám rozhodne a měl by se ovšem rozhodnout na základě kvalitní volební kampaně, kde by dostal veškeré nutné informace, to znamená informace jednak o programu jednotlivých stran a jednak o kandidátech. A já nemám rád programy, kde je napsáno - jsme pro demokracii, svobodu, prosperitu, a tak dál. Ne že bych pro to nebyl, ale to jsou pusté fráze.    “Ano, bude líp!  Pustá fráze?    To je taky fráze, samozřejmě. To znamená, musíte třeba říci - budu usilovat, a to se podařilo, o snížení podílu státního dluhu na hrubém domácím produktu.    Tedy Vy chcete naprosto konkrétní kroky?    Velmi konkrétní, třeba i nudné, ale konkrétní.    Tak já ještě přejdu k něčemu možná trochu zábavnému. Jak si myslíte, že z těchto voleb vyjde Andrej Babiš? Jak si myslíte, že pandemie a vlastně ta zodpovědnost, kterou on si bere, tak říkajíc na triko, jak ovlivní volební výsledek tohoto hnutí?    Já bych mu přál, aby voliči hodnotili jeho práci. To, že je to první případ tohoto typu a že s tím nejsou žádné zkušenosti, takže jsou i chyby, to je pravda a záleží jenom na voličích, zda zveličí tyto chyby a nebo ocení tu práci.    Ještě jedna taková perlička. Andrej Babiš už systematicky přestává popírat, že by mohl kandidovat na prezidenta České republiky. Myslíte si, že by byl vhodným kandidátem?    Pokud by ho lidé zvolili, tedy určitě ano.    Vy odpovídáte neuvěřitelně vágně.    Sám jsem obecně řekl, že kdyby kandidoval, že bych ho volil.    Vy byste ho volil, tedy asi veřejně podpořil, respektive tak teď činíte. Dost se diskutovalo o tom, že Vy jste fakticky odstartoval kampaň předvolební vyhlášením termínu voleb deset měsíců před konáním. Dříve býval úzus údajně tak čtyři měsíce. No tak to znamená, že strany si budou muset vystačit s devadesáti miliony korun na kampaň od nynějška až do října. To je pro diváky, jenom taková vsuvka, tak proč jste to udělal? Bylo to naschvál? Chtěl jste tím někomu pomoct?    Nebylo to naschvál. Mohl bych říci, dobře jim tak, protože i devadesát milionů je hodně. Ale kvůli tomu to nebylo. Moji kolegové mě upozornili, že něco podobného dokonce dvakrát udělal i Václav Havel, to znamená zhruba stejný interval, ale to není tak důležité, důležité je vědět, že čl. 63 ústavy říká, že prezident vyhlašuje volby a neříká s jakým časovým předstihem je má vyhlásit. To by si měli uvědomit všichni, kdo tento zhruba deseti měsíční interval kritizují. A teď věcná argumentace. Podívejte se, paní Vero, my jsme se tady celou dobu bavili o Covidu. A celkem se shodneme, že ten Covid narušil celou řadu společenských struktur. Z toho vyplývá, že například i volební kampaň by byla tímto způsobem narušená, a já Vám hned řeknu jak. Základ volební kampaně nebo přinejmenším její podstatná část je tak zvaná kontaktní kampaň. Lidé se setkávají na náměstích a tak dále. Nic takového v době pandemie samozřejmě nemáte. Takže musíte to nějakým způsobem nahradit. A jak už jsem říkal, voliči by měli dostat poctivou a důkladnou informaci o programech jednotlivých stran a o osobnostech jednotlivých kandidátů, a to chce čas, paní Vero, tady opravdu primárně nejde o devadesát milionů korun, jen ať šetří, často se ve volební kampani peníze zbytečně vyhazují. Myslím si, že ta volební kampaň by se měla přenést právě na internet. Samozřejmě i do televizních diskuzí. Ale uvědomte si, že ta ztráta možnosti kontaktní kampaně, a teď si položme otázku, kdy tato ztráta bude existovat? Možná i na podzim, to nikdo z nás teď nevím. Tak to budeme muset něčím nahradit. A právě proto ta volební kampaň musí být delší. To je celé.    A právě o to citelnější je přece ten výpadek financí ve chvíli, kdy ta kontaktní kampaň není možná?    Takže Vy vycházíte z toho, že volby děláte na základě toho, kdo má více peněz.    Já nevycházím z ničeho. Já se snažím pochopit proč děláte, co děláte?    Kdo má víc peněz, ten vyhraje. Peníze jsou důležité, ale devadesát milionů bohatě stačí.    Tedy Vy jste si myslel, že tím pomáháte těm stranám, anebo že tím ovlivníte způsob jakým se to bude...?    Ne, že pomáhám těm stranám, že pomáhám občanům…    Že pomáháte voličům.    ...aby byli lépe informováni.    A proč si tedy myslíte, že si někteří, že se někteří domnívají, že děláte přesný opak, třeba Starostové se budou obracet na Ústavní soud. Podle nich ještě vůbec není důvod, aby ta kampaň podléhala regulaci a znevýhodňuje to prý opozici.    To jsem zvědavý, co jim Ústavní soud řekne. Ale já mám takové nepříjemné podezření, když vyhlásíte termín voleb, tak současně, jak jste sama řekla, je tam ten interval, během kterého máte k dispozici devadesát milionů korun. Kdybyste vyhlásila tento termín o něco později, tak by bylo možné obejít tento devadesáti milionový limit a financovat mimo něj z vlastních prostředků ty volby na začátku, bez údajné volební kampaně. Proto je výhodné mít krátkou volební kampaň právě z hlediska financí. Rozumíte tomu?    Já tomu naprosto rozumím a děkuji za vyčerpávající odpovědi. A nyní se pokusím pana prezidenta donutit k tomu, aby bilancoval o tom, jaký byl pro něj rok 2020, jelikož je považován za takovou dějinnou zatěžkávací zkoušku.  Tak, pane prezidente, rok 2020, jak už jsem uvedla, je karikován jako snad nejsložitější 365 dní, které lidstvo zažilo za relativně dlouhou dobu. Tak, jaký byl pro Vás dobrý, špatný, poučný.    Samozřejmě že špatný, jako pro každého, protože žijete-li v době pandemie, tak nemůžete říkat, že ten rok byl pro Vás dobrý. Teď je spíš zapotřebí, co proti tomu dělat. Já jsem v jednom projevu vyzýval lidi, aby nosili roušky a v druhém projevu, aby se nechali očkovat, to bylo Vánoční poselství. Samozřejmě, že jsem se snažil svým způsobem té věci trochu pomoci, například dopis tomu izraelskému prezidentovi, ale to není tak podstatné, podstatné je, že je díky vakcíně výrazná a reálná naděje, že se z toho dostaneme. A pak budeme samozřejmě sčítat ztráty. Pak přijde další, možná ještě těžší období, kdy budeme muset nastartovat nebo restartovat ne jenom ekonomiku, ale i celou společnost, protože některé společenské vazby se samozřejmě tou epidemií narušily a bude potřeba ji obnovit.    O kterých mluvíte, které jsou to nejvíc?    Obecně společenské vazby mohou spočívat například v tom, že když je karanténa a v rodinách jste uzavřeni, takže bohužel dochází k určitému napětí uvnitř rodin. Nechci být cynik, ale kriminalisté tomu říkají domácí zabijačka, což znamená, může to vyvrcholit i tímto způsobem a doufejme, že se to nestane. Takže v každém případě toto je konkrétní případ, co budete muset napravit. Vzít svoji ženu nebo svého muže za ruku, vyjet spolu na hory, dát si dobrou večeři, a tak dál.    To zní až úplně idylicky. Vy jste měl doma třeba s Vaší manželkou nějaké neshody kvůli tomu, že jste trávili víc času společně?    Já sice ne. Ovšem moje manželka není v Lánech, alespoň většinou ne, moje manželka je na vile blízko Pražského hradu, takže se zase tak často nevidíme.    Rok 2021, který měl být nadějí neodstartoval úplně úspěšně ve Spojených státech amerických. Předpokládám, že jste vědom toho, co se odehrálo v budově Kapitolu, kde i několik lidí zemřelo v protestu proti oficiálnímu potvrzení Joe Bidena jako nového amerického prezidenta. Jak jste se cítil, když jste viděl ty záběry, když jste slyšel, co se tam dělo?    Já obecně nemám rád násilné revoluce, proto například nemám rád ani Majdan a něco podobného, což bylo, jak víte, v Kyjevě. Ano, a teď to Američani vnímají přímo doma. Co bych k tomu řekl? Je to velmi jednoduché. Schopnost člověka je mimo jiné dána tím, že dokáže uznat porážku, a dokonce tou porážkou se dokáže i poučit. Donald Trump neuznal porážku, nepoučil se, ale co horšího, vyštval do akce před Kapitol a nakonec do Kapitolu tisíce lidí. Tím nepřímo způsobil i smrt těch asi pěti mrtvých, což většinou byli jeho stoupenci, takže poškodil i vlastní lidi. Ne byla to prostě zbabělost odcházejícího politika.    Mění to tedy asi předpokládám zásadně Váš pohled na Donalda Trumpa, nad jehož vítězstvím Vy jste na začátku vlastně tleskal, viděl jste v tom naději?    Ano. Bylo mnoho politiků, kteří zpočátku vzbuzovaly naději a pak ne. Já jsem třeba už znal objektivně, že Donald Trump pomohl Izraeli a já, jak víte, jsem velký stoupenec Izraele. Na druhé straně jsem kritizoval za jeho přítomnosti jeho plán odchodu z Afghánistánu, protože jsem tvrdil, že tím otvírá prostor teroristům, to jest Talibanu, ale na druhé straně tohle všechno jsou normálně plusy a mínusy. Ale ten zbabělý odchod, to já si skutečně nedokážu vzpomenout, i když v historii by určitě takové případy byly, rozhodně nebyly v americké historii, nevzpomínám si na jakéhokoliv amerického prezidenta, který by odcházel s takovouhle ostudou.    Pojďme zpět ještě k českému prezidentovi, co si Vy myslíte, že se Vám v roce 2020 nejvíce povedlo a co si myslíte, že se Vám nepovedlo vůbec, sebekriticky? Co byste vzal zpátky?    Tak podívejte se, prezident samozřejmě plní základní povinnosti, které jsou často nudné a administrativní. A na rozdíl od premiéra nemá tak výrazné kompetence. Nicméně mohu říci, že jsem nic nezanedbal z těch úkolů, které mně byly uloženy. Na druhé straně žádný z těchto úkolů nebyl takový, abych se jím chlubil, byla to prostě normální rutinní práce, kterou musí dělat každý prezident.    Já někdy, když odcházím z tohohle přenosu, tak si říkám, co jsem udělala dobře a za něco si vynadám. Vy byste si opravdu za nic nevyndal v celém tom roce 2020.    A možná ani za nic pochválil. Znovu Vám opakuji, kdybyste znala náplň prezidentské funkce, tak to je mimo jiné přijímání lidí, počínaje třeba ministry, teď u mě byl ministr Zaorálek nebo výrazných osobností. Teď jsem na jejich žádost přijal generálního ředitele Všeobecné zdravotní pojišťovny, generálního ředitele ČEZu a dalších institucí. Ale to beru jako rutinu. To přece není úspěch, to je povinnost a neúspěch by byl kdybych to nedělal. Rozumíte mi?    Rozumím a děkuji i za tyto reakce a jako vždy na závěr našeho pořadu i tentokrát prezident odpoví na vybrané otázky, které jste nám posílali vy, naši diváci a čtenáři.  Tak, pane prezidente, první otázka je taková rodinná, naše čtenáře zajímalo ve velkém množství, co jste dostal k Vánocům, jak jste je strávil i vzhledem ke koronaviru a co se bude dít vzhledem k brexitu i vzhledem k pandemii se studiem Vaší dcery. Bylo to několik otázek, sesumírovala jsem je...    Co se bude dít...    Se studiem Vaší dcery?    Ano. Tak já začnu tou poslední, protože tu si nejlépe pamatuji. Moje dcera studuje v Anglii, jak víte, tak tam jsou teď určité problémy, mimo jiné i její univerzita má problém, protože profesoři stávkují za vyšší mzdy. Zajímavé. Nicméně moje dcera už dostala tak zvaný pre-settlement, to znamená statut usedlíka a díky tomu ji nemůže z Británie ani po brexitu nikdo vyhodit. Jinak je na home officu, takže až tyto překážky pominou, tak se vrátí do Anglie. Vánoce jsem strávil s celou svojí rodinou v Lánech. Pokud jde o to, co jsem dostal, byly to hlavně knížky. Já mám knížky strašně rád, takže dostal jsem třeba životopis Wellingtona, tím si zaplňuji mezeru ve své vzděláním a tak bych mohl pokračovat dál a dál.    Jen taková zajímavost pro mě, došli si někteří Vaši rodinní příslušníci, které nevídáte každodenně na test, než se s Vámi setkali?    Já jsem se jich neptal, protože jsem v podstatě zdvořilý člověk, jestli byli nebo nebyli testováni. Ale vidím támhle Jirku Ovčáčka, který kývá hlavou, že testování byli.    Tak další otázka našeho čtenáře. Karel Vomáčka se ptá, zda byste jmenoval šéfa Pirátů Ivana Bartoše premiérem, pokud by koalice Pirátů a Starostů vyhrála volby a dodávám, že toto od včerejška nemýlím-li se zajímá i samotného Ivana Bartoše, který se s Vámi chce sejít právě toto probrat.    Tak já se s panem Bartošem samozřejmě rád sejdu. Stejně jako jsem se setkal a setkávám s řadou jiných lidí. Pokud jde o otázku pana Vomáčky, tak to je velmi jednoduché. Pan Bartoš musí vyhrát volby. To je základní podmínka, abych ho jmenoval premiérem.    Tak volby lze vyhrát a lze je opravdu hodně vyhrát. Tak jak hodně musí vyhrát ty volby? A hlavně jakou musí mít podporu poté, ještě v jiných stranách?    Podívejte se, něco jiného je předvolební situace, kdy říkáte nikdy, nikdy s tímhle nikdy nepůjdu. A pak je povolební situace, kdy opatrně naznačujete, tak s tímhle bych možná šel. Já si počkám na tu povolební situaci, a ať už to bude kdokoliv, bude muset mít kromě vítězství ve volbách, také zajištěnou, pokud nedostane jedna padesát procent, nějakou koalici, protože, co se stane, když ho jmenuji premiérem, tak on sestaví vládu, s tou vládou půjde do Sněmovny a požádá o důvěru. Když tu důvěru nedostane, tak prezident má ještě jednu šanci jmenovat premiéra, může to být tentýž, může to být druhý na pásce a tak dále a podle ústavy třetí šanci už má potom předseda Poslanecké sněmovny.    Chápu to tedy správně, že jediné co víte je, že hodláte plně využít všech svých možností.    Jako vždy.    Tak a přejdeme ještě k jedné otázce čtenáře. Vlastně tímto dotazem nás začali čtenáři bombardovat včera večer, jakmile se dozvěděli o smrti režiséra Františka Filipa. Pro diváky stál za Chalupáři a F. L. Věkem, Cirkusem Humberto. Budu za ně všechny parafrázovat, co pro Vás tvorba pana Filipa znamenala a zda uvažujete o tom, že mu dáte in memoriam nějaké státní ocenění?    Mě je především líto, že mu nemohou dát takové ocenění ještě za jeho života. Nikdo nečekal, protože to byl nesmírně vitální člověk, že zemře na Covid a vidíte, tedy se vracíme k naší dlouhé diskuzi o Covidu a tady vidíme konkrétní oběti. Pokud to někdo navrhne, tak zcela určitě mu dám vyznamenáni in memoriam. A já Vám teď řeknu jednu kacířskou myšlenku, paní Vero. Ty tak zvané komunistické seriály byly často daleko a daleko kvalitnější, než seriály, které v českých televizích zažíváme teď. Já Vám řeknu alespoň jediný příklad. Já jsem se několikrát díval na Dva písaře, a to, jestli to známce, je něco tak geniálního, že je to naprosto, ale naprosto nepřekonatelné. Nemluvím teď o Nemocnici na kraji města a dalších. Nemluvím naopak o Růžové zahradě, ale v každém případě si myslím, že tam ty seriály měly určitou hloubku, měly určitý humor a jestli jste to neviděl, podívejte se někdy, stáhněte si, streamujte si, podívejte se někdy na Dva písaři, stojí to za to.    Pane prezidente, děkuji za odpovědi. Děkuji, že jste nás zde opět přivítal a budeme se těšit, až nás zde přivítáte příště.    Takže za čtvrt roku, pokud epidemie nedosáhne takových rozměrů, že bude vypnuta i televize, že bude vypnut i Blesk.    To snad ne, pane prezidente.    A že budu vypnutý i já tady v Lánech, tak pokud se toto nestane, tak se budu těšit, že se uvidíme.    Děkuji a kdo jste nestihl sledovat přímý přenos, tak máte šanci na našem webu Blesk cz. Tam stejně jako i v zítřejším vydání tištěného Blesku naleznete to nejzajímavější z mé dnešní diskuze s panem prezident."
638665a2fab74cb8194f9e8c6df74a9b,"Vážení a milí přátelé,     děkuji vám!     Váš prezident,    Miloš Zeman"
6b106ecc198daeb161172cf10b32d885,"V neděli večer jsem se pro Frekvenci 1 v živě vysílaném rozhovoru z Lán vyjádřil k řadě důležitých témat.    Nyní si můžete přečíst přepis tohoto rozhovoru:    *Je neděle 16. května 2021 krátce po 18. hodině, pro pořádek, vysíláme živě, protože nás podezírají, že prý jsme to předtočili, a z Masarykovy pracovny v Lánech vás zdraví Luboš Procházka a spolu se mnou je u mikrofonu i pan prezident České republiky Miloš Zeman. Dobrý podvečer.    Dobrý podvečer.    *Nejde začít jinak, pane prezidente, Rusko nás a Spojené státy zařadilo na seznam nepřátelských zemí. Je to pro Česko špatná zpráva?    Ale tak, vždycky je špatné býti nepřítelem, a z ruské strany je to hloupost, protože dělat nepřátele z bývalých přátel je chyba. Když už nemůže být přátelství, tak ať jsou alespoň korektní vztahy.    *Nebylo by lepší, aby Rusko počkalo na dokončení vyšetřování kauzy Vrbětice, a pak se rozhodlo?    To si samozřejmě myslím, protože na rozdíl od jiných nejsem zastánce jedné jediné vyšetřovací verze. Teď jsem se ptal paní ministryně Benešové, která řekla, že těch verzí je víc, jakou má coby třetí verzi. Ona mně říkala, že může jít o zakrytí manka v těch Vrběticích. No a tak právě proto naléhám, aby policie důkladně a rychle vyšetřovala, ať konečně víme, na čem jsme.    *To znamená, že když za Vámi byl pan premiér den po rozhovoru pro Primu a říkal, že Vás přesvědčoval, že je jenom jedna verze, tak Vy jste mu řekl na to co?    Nepřesvědčil mě, už proto, protože ta stará verze, to znamená, že šlo o neodbornou manipulaci při vyskladňování munice, no tak ta přece celou dobu před šesti lety existovala. Takže nelze zapírat nos mezi očima. Já považuji tu ruskou verzi za vážné podezření a každé podezření se musí nějakým způsobem vyšetřit. Ale na druhé straně v tomto případě bych doporučoval širší záběr.    *Cituji, české úřady předvádějí neschopnost objektivně vyšetřit výbuchy v muničních skladech ve Vrběticích a raději svalují vinu na vnějšího nepřítele v podobě Ruska. To podle agentury TASS řekla včera mluvčí ruského ministerstva zahraničí Marija Zacharovová. Cituji to v kontextu toho, co Vy jste teď říkal. To znamená, měly by naše úřady konat rychleji, aby se to…    Ale já myslím, že důvěřuji, jak jsem řekl ve svém projevu, Policii České republiky. Víte, že já nedůvěřuji Bezpečnostní a informační službě a důvěřuji policii, a budu doufat a budu na to i tlačit, aby se to vyšetřilo padni komu padni.    *Kdybych to shrnul, do této chvíle, za ty tři týdny, kdy jste o tom mluvil pro Primu, dostal Vy jste sám nějaké nové konkrétní informace, nebo nikoliv?    Já jsem teď Vám jednu konkrétní informaci řekl.    *Ano, od paní Benešové.    Od Marie Benešové. V každém případě teď Mladá fronta Dnes publikovala docela zajímavý článek, jak ty raketomety, pokud jste to četl, ve Vrběticích zůstaly dílem nepoškozené. Já bych se jako vyšetřovatel amatér zaměřil i na tu firmu Imex, protože kolem ní je celá řada otazníků.    *Pane prezidente, dovolte dotaz. Nebylo by dobré, kdyby Vy jste, a teď jsem novinář, takž očekávám, že mně možná budete udávat trend, co bych měl a neměl říkat a bedlivě Vás poslouchat.    No tak mluvte.    *Nebylo by dobré, abyste si sedl Vy, premiér, bezpečnostní služby a sjednotili si postup vůči Vrběticům, co říkáte do médií?    Ne. V každém případě je důležité, aby pracovala policie. A kdybyste se mě na to nezeptal, tak já bych se samozřejmě už k Vrběticím dále nevyjadřoval a nechal bych pracovat policii a teprve na základě jejich závěrů bych se vyjádřil.    *Vrátím se ještě k seznamu, na kterém jsme teď jako nepřátelská země pro Rusko. Evropská unie považuje obvinění Prahy z nepřátelských činů proti Rusku za neopodstatněné, vyjadřuje nám solidaritu a vyzývá Moskvu, aby své rozhodnutí přehodnotila. Oceňujete tento postoj Unie?    Ale samozřejmě, že ano. Já jsem Vám před dvěma minutami řekl, že to ruské nepřátelství považuji za škodlivou hloupost. Koneckonců to je pleonasmus, protože každá hloupost je škodlivá.    *Poslední dotaz tohoto bloku. Připomenu, že Česko se kvůli kauze Vrbětice rozhodlo zastropovat počet diplomatů na ruském velvyslanectví v Praze podle současného stavu na naší ambasádě v Moskvě, kde zůstalo sedm diplomatů a pětadvacet administrativně technických pracovníků. Rozhodnutí o vyhoštění třiašedesáti pracovníků ambasády musí proběhnout do konce května. Tedy zbývají ještě cca tři týdny. Proč jsme podle Vás dali ruské straně takový čas?    Ježíšmarjá, Vy se ptáte na takové hlouposti. Já jsem podpořil toto vyhoštění a myslím si, že je akt, řekněme, normální zdvořilosti, jestliže jsme ruské straně do konce května dali šanci, aby ti lidé odjeli.    *Pane prezidente, myslíte si, a Vy znáte Jana Hamáčka dobře, že by byl schopen, jak tvrdí server Seznam Zprávy, na interní schůzce mluvit o úmyslu vyměnit mezinárodní skandál kolem Vrbětic za dodávky vakcíny proti covidu Sputnik V a s tímto letět do Moskvy?    No tak teď mě nechte alespoň tři minuty mluvit.    *Prostor je Váš.    A neskákejte mně do řeči. Myslím si, že tyhle věci je potřeba sledovat s chladnou hlavou a především se zabývat kritikou pramenů. Ten informační pramen se tedy jmenuje Seznam.cz. Podle mého názoru Seznam.cz je takový odpadkový koš české žurnalistiky, protože v něm pracují neúspěšní novináři, kteří byli uvolněni ze svých předchozích mediálních pozic. Koneckonců, jak mně říkal generální ředitel Českého rozhlasu, i Janek Kroupa byl odejit z Českého rozhlasu kvůli své nedůvěryhodnosti. Když už o Kroupovi mluvíme, no tak tento člověk má z ostudy kabát, pokud si vzpomenete například na kauzu Budišov. Kromě toho on v jednom televizním rozhovoru řekl, že druhý den předloží korunního svědka, a nepředložil nic. Z tohoto důvodu ho pokládám za podvodníka. No, a protože v české mentalitě je věřit podvodníkům, bohužel, tak celá řada novinářů i politiků spustila aféru o údajné velezradě Jana Hamáčka. Moje odpověď je velice stručná, jenom naprostý hlupák věří obskurnímu novináři.    *Když ale vidíte nové informace, které se každý den o plánované cestě Jana Hamáčka objevují včetně toho, že si opravdu objednal letadlo u Ministerstva obrany, je to podle Vás hodně špatná detektivka, jak Vy jste to před třemi týdny…    Špatná detektivka je ten obchod s potlačením informace o Vrběticích. Podívejte se, pane redaktore, Sputnik chce koupit Rakousko, Německo i další země. Na tom není nic špatného. Bylo by krásné, kdyby se u nás uskutečnil summit Biden a Putin, ale samozřejmě, že po odhalení Vrbětic k tomu nedojde. Takže Jan Hamáček naprosto rozumně původně plánoval svoji cestu do Ruska s těmito dvěma tématy, zdůrazňuji dvěma tématy, nikoli nějakým kšeftem, a zcela rozumně tuto cestu odvolal, když se začalo mluvit o Vrběticích. Jenom blázen by v takovém případě do Ruska jel. No ten folklór ohledně tak zvaného zastíracího manévru si upřímně řečeno mohl odpustit.    *Vyčkáme tedy, jak rozhodne soud, pokud bude tedy soud mezi Janem Hamáčkem a serverem Seznam Zprávy. Jen připomenu, že Jan Hamáček dnes řekl, že podal trestní oznámení na autory těch článků Janka Kroupu a Kristinu Cirokovou. Tady asi teď nevyhodnotíme, kde je ta pravda. Uvidíme, co se ukáže v příštích týdnech.  Senátorské kluby chtějí společně připravovat ústavní žalobu na Vás v souvislosti s Vašimi prohlášeními ke kauze Vrbětice. Dovolte tedy dotaz, bojíte se?    Ne.    *Stručná Vaše odpověď.    Za víc než jedno slovo to nestojí.    *Říká v Prezidentském Press klubu rádia Frekvence 1 Miloš Zeman.  Pane prezidente, pokročíme tématy dál, protože jich je spousta. Nejvyšší žalobce Pavel Zeman rezignoval a k poslednímu červnu skončí ve funkci. Jak jste přijal tuto zprávu?    Vzal jsem ji na vědomí. Trochu mě překvapilo, že zdůvodnil svoji rezignaci kritikou zde již citované ministryně Benešové. Pane redaktore, každý z nás je občas kritizován, a kdybychom na tuto kritiku reagovali rezignací, tak tady nikdo nezbude. Z toho vyplývá, že možná jednal ukvapeně, ale na druhé straně je už tam deset let, a myslím si, že je do jisté míry vyčerpaný.    *Vy jste se s Marií Benešovou sešel tento týden ve středu tady, na Hradě, řešila s Vámi na schůzce, tehdy ještě nikdo nevěděl, že se Pavel Zeman rozhodne rezignovat, jeho budoucnost, nebo to, jak vůči němu bude postupovat?    Já vycházím pouze z veřejně publikovaných prohlášení paní ministryně. Tato prohlášení se týkala případné kárné žaloby, ale je to její kompetence a já nevidím důvod, proč bych se pletl do její kompetence.    *Marie Benešová řekla, že ji rozhodnutí Pavla Zemana překvapilo, ale respektuje ho. Vzhledem k tomu, že rezignaci nečekala a Zeman zůstává ještě měsíc a půl ve funkci, vybere jeho nástupce později, ale ještě před volbami. Schvalujete její postup? Protože opozici se to nelíbí.    Že se něco nelíbí opozici, není směrodatné a je samozřejmé, že když koncem června Pavel Zeman odejde ze své funkce, tak že tuto funkci je potřeba obsadit. Čekat několik měsíců do voleb je zase jedna z opozičních hloupostí.    *V souvislosti s rezignací Pavla Zemana přišel dotaz posluchače Jindřicha z Plzně.    *Pane prezidente, neměla by teď veřejnost zbystřit, když Pavel Zeman odchází z funkce v době, kdy finišuje vyšetřování kauzy Čapí hnízdo?    V každém případě rozhodující slovo má jednak státní zástupce Šaroch a na druhé straně policejní vyšetřovatel, myslím, že se jmenuje Nevtípil, pokud mě paměť neklame. Už řekl, že doporučí podání žaloby, a toto podání žaloby je bez ohledu na to, kdo bude nejvyšší státní zástupce, primárně na panu státním zástupci Šarochovi.    *Poslední téma k Pavlu Zemanovi. Já vím, že v minulosti v Prezidentských Press klubech, ať už je moderoval kolega Xaver Veselý nebo já, tak jste nikdy na Pavla Zemana nešetřil kritikou. Dokázal byste teď, v závěru tohoto bloku říci, jak byste Vy sám jako prezident zhodnotil jeho působení?    Já se řídím konkrétními fakty a nikoli dojmy či emocemi. Pan premiér Babiš navrhoval odtajnění zprávy BIS k vrbětické kauze. Já jsem tu zprávu četl a myslím si, že v ní není vůbec nic skutečně tajného. Vím, že pan Pavel Zeman, jak bylo publikováno, byl proti tomu, aby tato zpráva byla odtajněna. Takže to je jeho chyba, protože občané republiky by měli znát pravdu, měli by znát základní fakta, a doufám, že k tomu jednou dojde.    *Koalice Spolu a Pirátů se STAN chce na začátku června vyvolat hlasování o nedůvěře vládě. Platí Váš tři týdny starý výrok, že pokud by Sněmovna vládě vyslovila nedůvěru, že ji necháte dovládnout do voleb?    Ano, tento výrok naprosto platí. A já jsem řekl i při jednání s opozičními předáky, že by se měli více soustředit na volební kampaň, předvést své programy, předvést své kandidáty a ne dělat takové vylomeniny, jako je hlasování o nedůvěře vládě. Pane redaktore, ve Sněmovně je dvě stě zákonů, které mohou padnout pod stůl, protože poslanci se budou předvádět v kritice vlády, místo aby pracovali, ale práce na zákonech je daleko těžší než verbální exhibice.    *Váš názor znám, nicméně, co by se muselo stát, abyste změnil názor, kdyby došlo k vyslovení nedůvěry vládě?    Například, kdyby se Andrej Babiš rozhodl rezignovat, ale doufám, že k tomu nedojde.    *Plán ohledně třeba případné úřednické vlády, ten jste už dal do šuplíku, nebo kdyby takový plán jste musel vytáhnout ze šuplíku, protože by se něco stalo, zásadního, tak byla by to případně úřednická vláda?    Víte, že já novináře, s výjimkou Vás, pokládám, a s několika dalšími výjimkami, abych byl objektivní, za ctižádostivé hlupáky, a právě proto tito hlupáci neustále píší o tom, že hrozí nebezpečí mé úřednické vlády. Je to naprostý nesmysl, to znamená, nepřemýšlím o úřednické vládě a předpokládám, že nejlogičtější postup je nechat Babišovu vládu v demisi dovládnout do konce.    *V souvislosti s případným hlasováním o nedůvěře vládě opozice mimo jiné zmiňuje dění okolo nového ministra zdravotnictví pana Arenbergera. V majetkovém přiznání zamlčel třicet milionů, pak to dal dohromady, šedesát nemovitostí a také pronajímal svoji nemovitost Vinohradské nemocnici, kterou předtím řídil. Šéf Pirátů Ivan Bartoš dnes řekl, že by měl Petr Arenberger odstoupit, protože lidem lhal. Jak vidíte situaci Vy?    Já bych mu dal šanci, aby věci vysvětlil, i když i pro mne je to velice podezřelé. Představa, že vlastním asi šedesát nebo sedmdesát nemovitostí, překračuje můj rozum. Já teda vlastním jenom jednu, kousek tvrze, malý kousek tvrze na Vysočině. Dovedu si představit, že někdo vlastní dvě nebo tři nemovitosti, ale aby jich vlastnil sedmdesát, to nechápu.    *Nechci tady vytvářet dojem, co se může dít v příštích dnech, ale kdyby se to všechno panu ministrovi nepodařilo vyřešit, je nasnadě, aby rezignoval a raději místo nechal jinému nástupci?    To je kompetence předsedy vlády, který má svaté právo ministra odvolat. Kdyby tak v případě pana ministra Arenbergera učinil, neměl bych nic proti tomu, ale sám na to naléhat nebudu, protože nechci zasahovat do premiérovy kompetence.    *V Česku pokračuje očkování veřejnosti proti Covidu-19. Epidemie této nemoci mezitím slábne, a tak vláda rozvolňuje. V minulých dnech dostala první dávku očkování i Vaše žena, dočetl jsem se dnes v Nedělním Blesku. Jak jí je, snáší to dobře?    Prosím?    *Jak manželce po prvním očkování je?    Snáší to dobře a doufám, že bude snášet dobře i druhou dávku. Děkuji, že jste se zeptal.    *Zítra budou moci v rámci rozvolňování otevřít zahrádky restaurací nebo divadla či koncertní sály. Na prvním stupni skončí rotační výuka. Na druhém ještě bude pokračovat. Dovolte dotaz, neměla by podle Vás vláda spíš nejprve vrátit všechny do školy a pak otevírat zahrádky?    To je taky light motiv některých našich novinářů. Já jsem se na to samozřejmě ptal odborníků, to znamená nikoli novinářů, ale odborníků, a ti mně říkali, že právě shlukování je základním faktorem těch vln pandemie a že jednou z největších forem shlukování jsou právě školy, tak jsem toto expertní stanovisko respektoval, ano, je samozřejmě líbivé chtít vrátit děti do škol a já jsem samozřejmě také pro, ale ne za cenu, že by tady byla nová vlna nakažených a nová vlna zemřelých.    *Vy jste v týdnu s Vašimi pracovníky Vaší kanceláře Pražského hradu uctil památku skoro třiceti tisíc obětí Covidu-19 u nás. Jak jste tuto pietní událost prožíval nebo snášel? Přece jenom šlo o emotivní událost v danou chvíli.    Já jsem přijal na Pražském hradě dva mladé lidi z tiskového oddělení hradní kanceláře, chlapce a dívku, kteří toto vše zorganizovali. Poděkoval jsem jim, a protože vypadali, že se možná budou brát, tak jsem jim řekl, že když mě pozvou, tak že jim přijdu na svatbu. Ano, zažil jsem několik ubožáků, kteří to kritizovali, třeba kvůli těm kelímkům. Vzpomínám si třeba na Daniela Kroupu, což je podle mého názoru zapšklý neúspěšný politik, který to kritizoval. A znovu opakuji, lidi, kteří kritizují pietní akt, pokládám za ubožáky.    *Já se jenom vrátím k tomu, co jste říkal ohledně kelímků. Pražský hrad to vysvětloval tím, že šlo jen o pár kelímků, které se měly pokroutit, nešlo o všechny. Nicméně emotivní události pro Vás, když to shrneme?    Samozřejmě, bylo to krásné, zůstal jsem tam do konce a velice jsem to ocenil.    *Další zásadní téma těchto dnů, střety mezi Izraelem a Hamásem. Při dnešním útoku izraelského letectva proti cílům Hamásu v Gaze zemřelo nejméně šestadvacet lidí. Každou hodinu přicházejí nové a nové informace z Blízkého východu. Vy jste izraelskému prezidentovi Rivlinovi už v týdnu napsal, cituji: “Vyjadřuji státu Izrael v této těžké chvíli plnou podporu a solidaritu, jsme s vámi.” Na Pražském hradě jste nechal vyvěsit izraelskou vlajku, která prozatím nahradila tu Evropské unie. Co ale říkáte na to, že izraelští Židé na některých místech v těchto dnech lynčují arabské obyvatelstvo a naopak? To je nový rozměr té události.    Zaprvé bych citoval Bibi Netanjahua, který řekl, že je chyba lynčování na obou stranách, a má samozřejmě naprostou pravdu. Jinak bych ovšem konstatoval, že útok byl ze strany Gazy, a to každý, kdo se o to zajímá, ví. Byl to útok Hamásu raketami na Izrael. A takový okrajový útok byl i ze strany Hizballáhu na libanonských hranicích, také na Izrael, samozřejmě. Podívejte se, pane redaktore, Hamás i Hizballáh jsou považovány za teroristické organizace. Já už jsem v roce 2001 řekl, to byl útok na Dvojčata, že s teroristy se nevyjednává.    *Ale bojuje.    S teroristy se bojuje, takže já naprosto chápu Izrael, že odpovídá na tento útok protiúderem, a pokud jde o to vyvěšení vlajky, velice si vážím toho, že nejenom na Hradě, ale i ve Strakově akademii a v Černínském paláci byla rovněž vyvěšena izraelské vlajka. Chápu to jako důkaz jednoty naší zahraniční politiky.    *Jak to podle Vás teď, při tomto konfliktu dopadne? Bude to jeden z konfliktů, který zase skončí a vyvstane další? Nevidíte v tom rozměr, že by mohlo dojít k ještě vyostřenějšímu střetu než třeba v roce 2014?    Ale vždyť od roku 1948 Izrael neustále čelí likvidačním útokům arabských zemí, které nezastírají, že ho chtějí zničit, vymazat z mapy, abych citoval jeden z jejich výroků. Takže není to nic nového a moje srdce a moje sympatie jsou na straně Izraele jako demokratického státu, zatímco palestinská samospráva, kromě jiného, není legální, a to z toho důvodu, že neproběhly volby. Termín předchozích voleb už dávno uplynul, prezident Abbás přesluhuje a opět nebyly prezidentské volby. Rád bych věděl, co by se stalo mně, kdybych se rozhodl, že taky budu přesluhovat, a nebojte se, to opravdu nehrozí.    *Já bych ještě uzavřel blok, který se týká Izraele, vzpomínkou na Vaši návštěvu v roce 2018, protože Frekvence 1 jí byla přítomná. Vy jste si z vrtulníku prohlédl oblasti kolem hranic Gazy, jak na to vzpomínáte?    Já jsem se dokonce podíval do několika tunelů, protože Palestinci budují tunely, aby vraždili a dělali jiné teroristické akce na území Izraele. A ty tunely vedou právě z Gazy. Většinou ty tunely zasypávají. Moje žena si ten tunel prošla a setkala se na jeho konci se styčným důstojníkem Hamásu.    *Teď jste asi řekl novou informaci.    Čekám, kdy se rozesmějete, a chvíli Vám to trvalo. Byl to samozřejmě zemanovský bonmot, protože žádný styčný důstojník tam nebyl.    *Vidíte, hlavou mi projíždělo, jestli je to pravda nebo ne, proto jsem se zamyslel.  Říká v Prezidentském Press klubu rádia Frekvence 1 Miloš Zeman.  Kladenský soud potrestal šéfa Lesní správy Lány pana Baláka tříletým vězením s ostrahou. Podle rozsudku ovlivnil veřejnou zakázku. K tématu mne zajímá jediné, souhlasíte s postupem pana kancléře Mynáře, který ponechává pana Baláka ve funkci a vyčkává na rozhodnutí vyšších soudů?    Samozřejmě, že ano, protože platí presumpce neviny. Alespoň v právním státě platí presumpce neviny. To, že tady máme několik idiotů, kteří si hrají na soudce nebo prokurátory a vynášejí rozsudky, a ti jsou opět zejména mezi novináři, ale i mezi některými neúspěšnými politiky, tak to na tom nic nemění, takže musíme počkat na výsledky odvolání. Jinak pana ředitele Baláka znám, je to člověk, který se s láskou a péčí stará o lánskou oboru a dělá velmi dobrou, obětavou práci.    *Ministryně práce a místopředsedkyně ČSSD paní Maláčová chce, aby průměrný důchod od ledna vzrostl o 750 korun měsíčně, příští týden návrh předloží na jednání koaliční rady, a k povinnému zvýšení o 450 měsíčně, které už teď pro příští rok nařizuje zákon, chce tak přidat další tři stovky. Jste připravený takové zvýšení důchodů, pokud projde, podepsat?    Ano, jsem připravený, ale musím k tomu jenom dodat, že kdykoliv sedím s paní ministryní Maláčovou, která je mně jinak sympatická, tak jí říkám, Jano, řekni mně, kdy a kde na to vezmeš peníze. A, bohužel, ta odpověď byla poněkud nepřesvědčivá.    *Tak uvidíme, jak to dopadne. Mimochodem co říkáte na kritiku některých lidí, že to je předvolební tah?    Je to předvolební tah.    *Dobře. Teď trochu zvolníme.    Stejně tak, pane redaktore, jako předvolebním tahem je například hlasování o nedůvěře na druhé straně politického spektra. Jsme těsně před volbami a místo toho, aby se projednávaly zákony, kterých, jak jsem Vám řekl, je tam dvě stě nevyřízených, místo toho, aby občané znali programy jednotlivých stran a kandidáty jednotlivých stran, tak je tady toto hašteření a tyto předvolební tahy.    *Napadl mě dotaz, který jsem neměl připravený. Když mluvíte právě o tom, kolik je zákonů ve Sněmovně, tak nestálo by za to přijet ve Vašem případě mezi poslance a trochu k nim promluvit na tohle téma?    Frekvence je natolik významný mediální partner, že to, co jsem Vám řekl, je totéž, jako kdybych přijel do Sněmovny.    *Tak, teď se dostanu k tématu, kdy trochu zvolníme. paní Jiřina Bohdalová oslavila 90. narozeniny v minulých dnech. Jedním z gratulantů jste byl i Vy na Pražském hradě. Co jste jí popřál?    Dalších 90 let. Ba ne, strávili jsme spolu krásných pět hodin. Vzpomínám si na naše mnohá předchozí setkání a toto je herečka, toto je osobnost, ne ty hvězdičky, mediální hvězdičky, které uchvacují veřejnost tím, že mají stále nového a nového chlapa, případně ženu, ale kteří dokázali svým uměním dát radost milionům našich lidí, a to je krásné, a v tom Jiřinku Bohdalovou bohužel nikdo nepředběhne.    *Vím, že ona je velmi přímá žena, dokáže říkat své názory narovinu, tak prozradíte, byla Vaše debata třeba i o politické situaci?    A víte, že ani ne? Bylo to o lidské situaci, já jsem jí připomínal trezorový film Ucho.    *S panem Brzobohatým.    Ano, protože Jiřinu někteří berou jenom jako komičku, ale právě v tomto filmu Ucho prokázala, že není jenom komička.    *Dovolte otázku, paní Bohdalová má od Vás Medaili Za zásluhy, nebo od tohoto státu, měla ji ten den s sebou? Nebyl to řádový den, byl to narozeninový den, ale jestli si ji vzala.    Přiznávám se, že já jsem si toho nevšiml. Už několikrát jsem různým moderátorům říkal, že plavu po povrchu a že se nedokážu soustředit na podstatné věci. Teď jste to dokázal i Vy.    *Dobře. Závěrečná otázka k paní Bohdalové, dokážete říct, který film či seriál máte nejraději? Vy jste mluvil o Uchu.    Ježíšmarjá, já jsem Vám odpověděl a Vy se ptáte znova. Ano, Ucho. A pokud jde o seriál, tak s Vladimírem Dvořákem.  *  Při virtuálním summitu hlav devíti států východního křídla NATO jste v týdnu ostře kritizoval stahování mezinárodních sil z Afghánistánu. Jednání s radikálním hnutím Tálibán jste přirovnal, cituji Vaše slova, k jednáním s Adolfem Hitlerem se stejnými důsledky. 14. června poletíte na summit NATO do Bruselu. Budete tam o tomto mluvit také, nebo chtít mluvit?    Samozřejmě, že ano. Já už jsem o tom mluvil i na minulém summitu NATO v Londýně. Vím, že je to nepříjemné, co říkám, ale já to považuji, to stažení, za zbabělou kapitulaci a, aniž bych to přivolával, myslím si, že až Tálibán ovládne celý Afghánistán, tak vytvoří nové teroristické centrum a že budeme čelit teroristickým útokům podobným tomu útoku na Dvojčata v New Yorku. Nechci to přivolávat, ale sami si o to koledujeme, protože jsme zbabělí a protože nedokážeme Tálibán potlačit.    *To bude cesta do Bruselu. Víte Vy už ještě o nějaké další zahraniční cestě, která Vás letos čeká, v nejbližší době?    Už brzo pojedu například na přátelskou návštěvu Rakouska a jsou plánovány další cesty, ale nezapomeňte, že pořád je tady ještě pandemie.    *V úterý na Pražském hradě přijmete srbského prezidenta pana Vučiće. O čem s ním budete chtít mluvit?    O přátelství mezi oběma národy, což je více než jenom přátelství mezi politickými reprezentacemi. Nezapomeňte, že Srbové se za nás postavili v roce 38, kdy nás zradili západní spojenci, pak se za nás postavili v roce 68, kdy nás zradili východní spojenci, a já bych chtěl na toto hluboké přátelství navázat. Jinak oceňuji nezávislou zahraniční politiku Srbska. Je to hrdý národ, a ten se nenechá vláčet jakýmikoli zahraničními tlaky.    *Pořádáte během té návštěvy nějaký oběd pro pana Vučiće a pro delegaci?    Kdybyste si přečetl program této návštěvy, tak byste zjistil, že je tam plánován pracovní oběd.    *Dobře, zkusím to jinak. Víte, co se bude podávat, nebo to necháváte na svých lidech?    Já vím všechno, takže vím, že se budou podávat líčka.    *Dostáváme se k závěru našeho rozhovoru. Dorazilo mnoho dotazů posluchačů, vybíráme dotazy.    *Pane prezidente, přemýšlíte, co budete dělat, až Vám vyprší prezidentský mandát? Založíte knihovnu nebo institut jako Vaši předchůdci? S úctou Lucie Kalovská.    Nezaložím ani knihovnu, ani institut. Budu si v malém bungalovu tady v Lánech, který se dostavuje, číst stovky knih, které jsem našetřil za dobu svého prezidentského mandátu, vlastně dvou mandátů, a těch knih je tolik, že mně vydrží až do konce života. Dávám přednost zájmena historickým knihám, protože znáte úsloví historia magistra vitae.    *Není tajemstvím, mimochodem další dotaz, cituji.    *Není tajemstvím, že se Vaše zdraví za poslední roky zhoršilo, a stále před sebou máte necelé dva roky ve funkci. Pokud by se Vaše zdraví i nadále zhoršovalo, mimo jiné i vlivem funkce prezidenta, která zajisté přináší stres, uvažoval byste o vzdání se funkce? Dominik Buček.    *Cituji přímý dotaz.    Dominiku Bučku, prezident má rezignovat, když mu přestane sloužit hlava, ne, když mu přestanou sloužit nohy. Nepleťte si, prosím, tyto dvě části těla. Jinak ano, jsem už na vozíku, i spolu teď mluvíme a já sedím na vozíku. A mohu Vám říci, že je to daleko pohodlnější, než když jsem musel chodit.    *Dobrý den, máte nějaký svůj tip na příštího prezidenta? Mluví se o generálu Pavlovi nebo premiéru Babišovi. Děkuji za odpověď. Jiří, Praha.    Premiér Babiš by si určitě zasloužil, aby kandidoval, a já sám bych ho volil, protože odvedl neskutečně mnoho práce na rozdíl od těch, kdo jenom postávali opodál a kritizovali. A pokud jde o generála Pavla, byli bychom s výjimkou Bulharska jediná členská země Evropské unie, která by měla v čele vojáka. Dokonce i Latinská Amerika už nemá vojenský režim.    *Pane prezidente, jsme v závěru našeho rozhovoru, tak tedy děkuji, že jsme probrali nejdůležitější téma posledních dnů a týdnů a že jste si udělal čas na Frekvenci 1. Jenom chci říci pro naše posluchače, že záznam rozhovoru bude už za chvíli na stránkách frekvence1.cz, fotografie na Facebooku, Instagramu a Twitteru Frekvence 1, přepis na stránkách hrad.cz, kde jsou vždy rychlejší než kolegové v rádiu, tak uvidíme, jak to dnes dopadne, a budu se těšit někdy příště tady v Lánech opět na slyšenou.    Já budu rád a chtěl bych Vám poděkovat za to, nejenom, že jste mně neskákal do řeči, ale také, že jste jednu a tutéž otázku neopakoval pětkrát, což se mi stalo s jednou jinak půvabnou moderátorkou, takže proto i já se budu těšit na další setkání.    *Děkuji moc. Jinak zítřejším hostem Press klubu Frekvence 1 bude známý kuchař Jan Punčochář, kolegyně Helena Šulcová si s ním bude povídat o otevření zahrádek restaurací. Napadá mě tedy v tomto kontextu, co budete mít k večeři, jestli prozradíte, když jsme u téma šéfkuchaři.    Pudink. Pan profesor Zavoral mě nutí, abych jedl pudinky, že je tam hodně proteinů, a přiznávám se, že díky jeho pudinkům jsem přibral asi tři kila.    *Pane prezidente, děkuji a pěkný večer.    Pěkný večer.    *Luboš Procházka se loučí z Masarykovy pracovny v Lánech a vracím slovo zpět do Prahy, kde už je připravena kolegyně Lucie Synková."
710D992247AD199161385A10DCD8FF6F,"Srdečně jsem blahopřál nově zvolené slovenské prezidentce Zuzaně Čaputové.    Přečtěte si text dopisu, který jsem dnes zaslal:     Vážená paní prezidentko,     dovolte mi, abych Vám srdečně pogratuloval k Vašemu vítězství v přímých prezidentských volbách a k Vaší nově získané funkci prezidentky Slovenské republiky.     Vztahy mezi našimi zeměmi byly vždy nadstandardní a výjimečné a osobně mě velmi těší, že se nám i nyní, více než pětadvacet let po rozdělení společného státu, daří udržovat a rozvíjet vysokou úroveň přátelství a spolupráce, a to nejen mezi našimi zeměmi, nýbrž také, což je mnohem důležitější, mezi našimi občany.      Vážená paní prezidentko, dovolte mi, abych využil této slavnostní příležitosti a pozval Vás srdečně k návštěvě České republiky. Bude mi potěšením přivítat Vás na Pražském hradě a pevně věřím, že se nám podaří navázat na tradici osobního přátelství mezi českými a slovenskými prezidenty, které je odrazem bratrství Čechů a Slováků.     Přeji Vám pevné zdraví a mnoho štěstí, úspěchu a trpělivosti při výkonu Vaší nelehké prezidentské funkce a těším se na naši budoucí spolupráci.     S úctou     Miloš Zeman"
717ded5838e914aaaf9d8e54afa7d8ee,"V souvislosti s teroristickým útokem v jižní Francii jsem dnes zaslal kondolenci prezidentovi Francouzské republiky Emmanuelu Macronovi:    Vážený pane prezidente,     s hlubokým zármutkem jsem přijal zprávu o teroristickém útoku ve městech Trébes a Carcassonne v jižní Francii, který si vyžádal lidské životy a zraněné. Chtěl bych Vás ujistit, že boj proti terorismu zůstává i nadále jednou z mých priorit a že Česká republika je připravena stát po boku Francie a dalších spojenců.      Dovolte mi, abych jménem svým  i jménem občanů České republiky vyjádřil Vám, rodinám obětí i francouzskému lidu hlubokou soustrast.     S úctou     Miloš Zeman  prezident České republiky"
73431fe2bd0b6cedfdd5ad472f264e6c,"“Prince Philipa jsem vždy považoval za jedinečnou osobnost, která svým šarmem, noblesou a intelektem reprezentovala Velkou Británii v tom nejlepším smyslu slova,” uvedl jsem v kondolenci zaslané Jejímu Veličenstvu královně Alžbětě II.      Vaše Veličenstvo,    s hlubokým zármutkem jsem se dozvěděl o skonu Jeho královské Výsosti vévody z Edinburghu.    Před nedávnem jsme si připomínali 25 let od Vaší návštěvy Prahy, kdy jsem měl možnost se s Vámi a Vaším manželem, princem Philipem, osobně setkat. Byla to pro mě tenkrát mimořádná čest. Prince Philipa jsem vždy považoval za jedinečnou osobnost, která svým šarmem, noblesou a intelektem reprezentovala Velkou Británii v tom nejlepším smyslu slova. Jeho celý život je svým způsobem neuvěřitelnou kronikou moderních dějin nejen Velké Británie, ale celé Evropy. Jsem přesvědčen o tom, že jeho výjimečný odkaz bude v našich srdcích žít i nadále.    Vaše Veličenstvo, dovolte mi, abych jménem svým i jménem občanů České republiky vyjádřil Vám, rodině i britským občanům upřímnou soustrast.    S úctou    Miloš Zeman  prezident České republiky"
744f052f41108a08273362e119f28d66,"Milí spoluobčané,    dovolte mi, abych vás pozval na tuto neděli na 11:00 hodin ke sledování přímého přenosu na zpravodajském serveru Blesk.cz z Lán. V rozhovoru se vyjádřím k aktuálnímu dění i budoucnosti naší země.    A jelikož je to Květná neděle, kterou je zahájen týden vrcholící Velikonocemi, chci vám všem už teď říci: Nebojme se. Společně to zvládneme.    Váš,    Miloš Zeman"
778DD732B34CFFE6E52337E925309A9C,"U příležitosti podepsání přihlášky na XXIII. zimní olympijské hry jsem zaslal dopis prezidentovi Mezinárodního olympijského výboru:    Vážený pane prezidente,    přihláška na XXIII. Zimní olympijské hry je podepsána. Čeští sportovci se tak opět zúčastní olympijských her pod samostatnou českou vlajkou. Reprezentují svou vlast v nejlepším slova smyslu. Svými výkony, odhodlaností, pílí a životním přístupem jsou příkladem pro mladou generaci.    Olympionici propagují sport jako přirozenou součást zdravého životního stylu. Díky nim se mu věnuje více a více mladých lidí a dochází k propojení světa profesionálního a amatérského sportu. Tedy k naplnění Olympijské charty, podle které je sport životní filosofií povznášející a vyváženě spojující v jeden celek zdatnost těla, vůle a ducha. V této souvislosti velmi oceňuji Vaše úsilí na půdě OSN, která uznala sport jako jeden z klíčových nástrojů udržitelného rozvoje.     S pozdravem    Miloš Zeman  prezident České republiky"
78a585ef00b47fca4eca2cd282e7a082,"Přečtěte si přepis rozhovoru, který jsem poskytl televizi Prima:    *Krásnou Velikonoční neděli vám přeji a vítám vás u Partie televize Prima. Dnes je mým hostem prezident České republiky pan Miloš Zeman. Dobrý den, pane prezidente.    Krásný dobrý den.    *Děkujeme za pozvání sem, do zámku v Lánech. Pane prezidente, český boj s koronavirem trvá zhruba měsíc. Šíření se zpomalilo, cítíte optimismus, naději?    Cítím optimismus, cítím naději, a to ne na základě emocí, ale na základě dat. Ta data ukazují, že se například snížil takzvaný koeficient nákazy na hodnotu 1,0 a ta poklesová tendence byla setrvalá. Samozřejmě ve srovnání s jinými zeměmi ta opatření proti epidemii opravdu zabrala, srovnejte si počty nakažených a zemřelých u nás a třeba v západní Evropě.    *Pan premiér řekl ve čtvrtek před velikonočními svátky, že tyto čtyři dny rozhodnou, máme čtyři dny volna, my spolu mluvíme na Bílou sobotu, stejně se vyjádřil i pan ministr Hamáček. Sázíte i Vy na rozum a solidaritu Čechů, nebo měla přijít přes Velikonoce tvrdší opatření jako třeba na Slovensku?    Zaprvé, rozum a solidarita Čechů se neprokazují jenom v těchto dnech, ale prakticky celou dobu, co probíhá epidemie, a není samozřejmě důvod, když jsme už ve druhém poločase a blíží se světlo na konci tunelu, tak aby se na rozum a solidaritu zapomnělo. Jestli to budou jenom čtyři dny, víte, já jsem tak trošku konzervativní a mně se zdálo, že by bylo lépe, aby nouzový stav trval do 15. května, ale samozřejmě respektuji rozhodnutí Sněmovny a vést válku kvůli 14 dnům mně nepřipadá patřičné.    *Ministr Jan Hamáček řekl, že si je skoro stoprocentně jistý, že bude nutné ten stav prodloužit, sdílíte tu jistotu?    Já si to myslím také, Sněmovna to mohla udělat rovnou. V tom případě nemusela zasedat znovu a riskovat nakažení některých poslanců.    *Pane prezidente, čas hraje důležitou roli, čas trochu otupuje, to „spolu to zvládneme“ asi nevydrží věčně, lidé mají už i existenční starosti, mají psychické problémy, jsou unavení a také cítí jakousi rozpolcenost vlády, a možná jsou na to velmi citliví. Jak Vy vidíte náladu ve společnosti?    Zaprvé, já žádnou rozpolcenost vlády nevidím a chtěl bych vládě již poněkolikáté poděkovat.    *Promiňte, nerada Vám skáču do řeči, ale pan profesor Prymula se v pondělí vyjádřil, že bude nutné získat kolektivní imunitu, a mluvil o promořování, pan premiér Babiš i ministr Hamáček to odmítli. O této rozpolcenosti mluvím.    Dobře, ale nepočítejte pana profesora Prymulu za součást vlády, i když je formálně náměstek ministra zdravotnictví. K tomu promořování, když se na to ptáte. Víte, lékaři, a nejenom lékaři, mají někdy odporný žargon, který když pronikne do veřejnosti, tak se veřejnost vyděsí. Já bych místo termínu promořování, který je součástí tohoto žargonu, použil technicky neutrální termín imunizace. A máte tři cesty, jak té imunizace dosáhnout. Ta první cesta je samozřejmě vakcína a proočkování populace, ale, bohužel, vakcínu zatím nemáme, a kdo ví, kdy bude.  Ta druhá cesta je návrh pana profesora Prymuly, to znamená, chraňme ty ohrožené skupiny a nechme tady koronavirus volně poletovat, protože zdraví lidé s lehkým průběhem si vytvoří protilátky, a tím dojde k té, jak Vy říkáte, kolektivní imunizaci.  Pak je tady třetí cesta, která je vlastně pokračováním toho dosavadního konzervativního, restriktivního způsobu boje s epidemií. Víte, proč mimo jiné já, který jsem samozřejmě laik, jsem pro konzervativní cestu? Protože děkan 1. lékařské fakulty Univerzity Karlovy pan Šedo, který by tomu měl rozumět, napsal, že není žádná záruka, že když vystavíte tu epidemii relativně volnému průběhu, tak že člověk si opravdu vytvoří protilátky, a bude tedy imunní, natož dva roky. Tohle je dilema politika, politik není odborník a když slyší jednotný názor všech odborníků, tak ho musí respektovat, ale když se ty názory liší, tak má právo vyjádřit svůj názor, přiklonit se k jednomu z těchto názorů. Já jsem pro vydržte, prosím. Vydržte, protože se nám daří, protože epidemie ustupuje, protože za několik týdnů tyhle roušky sundáme.    *Promiňte, jste si tím jistý, pane prezidente, že to budou týdny?    Já cituji ministra Vojtěcha, který říká, že je sundáme v červnu, a chtěl bych mu samozřejmě věřit. V každém případě, i když si velmi vážím pana profesora Prymuly, a ta úcta k němu je dána i úmyslem nejvyššího státního vyznamenání, tak v tomto případě bych se spíše přiklonil k tomu Šedovi, protože tady platí princip předběžné opatrnosti. Toto funguje a tamto by možná fungovalo, ale také by se vrátila druhá vlna epidemie, a to si samozřejmě nikdo z nás nepřeje.    *Pane prezidente, pan profesor Prymula řekl, že svůj názor na ten postup změnil poté, co označil data z Číny za vyfabulovaná. Jak se díváte na ty poslední informace z Číny? Věříte Číně, nebo jaký je Váš postoj?    Zatím data, která publikuje Čína, jsou jediná data, která máme k dispozici, to je prostý fakt. Nikdo nenabídl jinou sadu dat, takže až je nabídne, tak o tom budu uvažovat. Čína je veliká země, a jestliže nyní hlásí velmi nízké hodnoty nakažených a téměř nulové hodnoty zemřelých, tak samozřejmě u některých lidí to může vyvolat pochybnost.    *A u Vás, pane prezidente?    Nevím, já bych chtěl vidět alternativní data, to znamená říci, ve Wu-chanu, kde teď byla oslava a ohňostroj při příležitosti otevření Wu-chanu, tak jestli tam jsou nebo nejsou zemřelí. Ať mi ta data někdo dodá a ať nespekuluje.    *Na druhou stranu je velmi těžké, dodat data z Číny, pokud Čína něco tvrdí, pozorovatelé tvrdí opak. I pan profesor Prymula říká, že jsou vyfabulovaná. Ten důkaz bude přece velice složité dodat, pane prezidente.    Víte, nejjednodušší řešení by bylo, poslat do Číny experty, například Světové zdravotnické organizace, ale víte, mít taková podezření a priori, a nemít pro ně důkazy, je hloupost.    *Pane prezidente, když jsme u Číny, Vy jste děkoval Číně za to, že nám pomohla v těch prvních týdnech krize. Nešlo ale o žádnou humanitární pomoc, ale o nákupy za mnoho miliard, za tržní cenu. Pan Hamáček mluvil o tom, že tam je velmi tvrdá obchodní válka. Žádná jiná země podobné gesto neučinila. Můžete vysvětlit, proč děkovat za nákupy?    Samozřejmě, že ano, a to v případě, jestliže ty nákupy jsou jediná volba, kterou máme k dispozici. Vy úplně zapomínáte na to, že například všechny členské země Evropské unie zakázaly vývoz u nich vyráběných zdravotnických pomůcek a Čína byla jediná země, která nám to dodala. Žádat po ní, aby nám to dala zadarmo, zejména v době, kdy tady probíhá protičínská hysterie, je naprostý nesmysl.    *Já jsem nemyslela neplatit to, samozřejmě to byl nákup se vším všudy. Mně šlo o to poděkování hlavy státu, jestli to bylo nutné.    Bylo to nejenom poděkování hlavy státu, bylo to poděkování premiéra, prvního vicepremiéra, ministra obrany. Vidím, že Vy byste neděkovala, ale já jsem považoval za slušnost, protože jsem slušně vychovaný člověk, Číně poděkovat.    *Já neříkám, že bych neděkovala, mě zajímá, proč jste děkovali za nákup za mnoho miliard, ale myslím, že tu odpověď jste mi už dal.    Tak ještě jednou a pokusím se, abyste to pochopila. Máte-li na výběr několik zemí, které vám, samozřejmě komerčně, dodají zoufale potřebné zdravotnické prostředky, tak si můžete vybrat podle ceny, podle kvality, podle dalších kritérií. Čína byla jediná země, tak Vám to opakuji potřetí, Čína byla jediná země, takže jsme si nemohli vybírat, a jsem rád, že ty dodávky se uskutečnily, protože možná, že zachránily mnoho životů.    *Pane prezidente, vláda zatím nepředstavila plán, jak bude ta nařízení uvolňovat, pan ministr Hamáček říkal, že plán má ten virus a my se musíme přizpůsobovat. Zatím jsou to nahodilé kroky, vláda před Velikonocemi například otevřela hobby markety. Je to chyba nebo ne, že vláda nekomunikuje nějaký plán, jak to bude probíhat dál?    Protože virus je nevyzpytatelný a jeho plán neznáme, tak můžeme pouze vycházet z opatření, která už se osvědčila v jiných zemích. Takovou zemí je právě Vámi zmiňovaná Čína. I kdyby ta data byla mírně fabulována, nikdo nemůže popřít, že tam došlo k výraznému poklesu epidemie. V jiných zemích, kde zvolili jinou cestu, například Švédsko, takzvanou liberální, ne restriktivní cestu, tak se to neosvědčilo a pandemie tam bohužel pokračuje a sílí. Takže náš plán by měl být pokračovat v tom, co se tady úspěšně dělá, protože už dnes víme, že ta epidemie ustupuje.    *Co povíte na argumenty některých zastánců toho rozvolňování? Například rektor Karlovy univerzity pan profesor Zima napsal vládě výzvu a píše, že ty pokračující zákazy mohou způsobit vlnu nezaměstnanosti, sociálního zmaru, existenčních problémů. Cituji z jeho výzvy.    Pan rektor Zima byl, společně s panem senátorem Drahošem, jeden z těch, kdo protestovali proti mému nedávnému výroku, že cesty do zahraničí budou omezeny nikoli na dva roky, jak říkal pan profesor Prymula, ale na rok. Přitom jsem jasně dodal, že služební, respektive pracovní cesty by měly být vyňaty z tohoto omezení, že by se to mělo týkat jenom turistických cest na ten rok. Argumentoval jsem tím, že nikdy nemůžete vyloučit, když pojedete teď třeba do Itálie, Španělska, Německa, že se tam nakazíte, vrátíte se a nákazu přenesete na druhé. Takže jestliže se pan profesor Zima nebo pan senátor Drahoš chystají do zahraničí, nic jim v tom nebrání, pokud tam pojedou na služební cestu. Pokud by tam jeli jako turisté, chtěl bych jim doporučit Českou republiku jako krásnou zemi.    *Kde je podle Vás ta hranice, pane prezidente, kdy pustit ta přísná opatření, aby se ekonomika úplně nezadusila?    Ekonomika se nezadusí, protože ve srovnání s bombardováním za války stojí budovy, stojí stroje, stále jsou tady i díky kurzarbeitu připravené pracovní týmy, kterým vadí spíše narušení toho dodavatelského řetězce. Teď jsem četl zajímavý rozhovor s panem Maierem z mladoboleslavské škodovky, který říkal, my bychom rádi vyráběli, ale nemáme díly, z nichž bychom ta auta mohli montovat. To je jasný argument.  Takže, my se asi k té ekonomické situaci ještě vrátíme, ale teď bych chtěl říci jedno poselství v reakci na stanoviska některých ekonomů, například pana Singera či pana Hampla. Pokud jste ekonom, tak se nenechte svést vaší profesní deformací. V této zemi je nejdůležitější lidský život a lidské zdraví, a obětovat tohle za ekonomický růst je zhovadilost. Počkejme si, uzdravme těmito opatřeními populaci a pak pusťme ekonomiku. Ztratíme tam možná dva, tři měsíce, to je pravda, ale zachráníme řadu lidských životů.    *Pane prezidente, když jste to zmínil, říkáte dva, tři měsíce, jak podle Vás bude silná ekonomická krize a jak podle Vašich odhadů bude probíhat ten návrat k normálu? Máte nějaký odhad?    A to je právě ten základní problém, že my považujeme ekonomickou krizi za spontánní, to znamená ignorujeme opatření vlády, nebo vlád v tomto případě, a vycházíme z toho, že kdyby vláda nic nedělala, tak podle některých odhadů ta ekonomika spadne asi o pět procent. Jenomže to je základní chyba v úsudku, protože do té prognózy musíte zahrnout i činnost vlády. Pokud si přejete, já Vám řeknu, jak zachránit ekonomiku, neříkám to poprvé, ale opakování je matka moudrosti. Nic proti jednorázovým dávkám typu té pětadvacítky, ale ty všechno nevyřeší.  Podle mého názoru jsou zde naprosto nezbytně nutné dvě věci. Jednak fiskální expanze, já jsem nedávno podepsal novelu zákona o státním rozpočtu, která zvyšovala deficit ze 40 na 200 miliard, ale také úvěrová expanze.  Začneme tou úvěrovou expanzí, která by měla být skutečnou pomocí podnikům, ne krátkodobou, ale dlouhodobou. Říká se, že naše banky mají přemíru likvidity, česky řečeno, sedí si na penězích. Jestliže by byly garantovány úvěry, jak vláda nabízí, tak by mohly poskytovat dlouhodobé úvěry s odloženými splátkami a nízkým úrokem. To by byla skutečná pomoc našeho bankovního sektoru našim podnikům.    *V jakém objemu, pane prezidente?    Ta garance se počítá v objemu jednoho bilionu korun. Takže tady máte daný úvěrový rámec, neříkám že se stoprocentně vyčerpá, ale je dobré, že jako rámec tady je.  Druhá věc je fiskální expanze, a ta se liší od té úvěrové tím, že je zaměřena především na investice. Tady se dostávám do velkého sporu s těmi, kteří neustále vyzývají k růstu životní úrovně. Já jsem ten růst včetně růstu minimální mzdy velmi podporoval v době, kdy ekonomika prosperovala, ale dnes tady máme Sophiinu volbu, spotřebu nebo investice, a musíme hledat proporce mezi nimi. Moje doporučení zní, udržme existující životní úroveň měřenou například průměrnou mzdou. Nesnažme se, třebaže se blíží volby, rozdávat nejrůznější spotřební dárečky, a raději investujme, abychom ekonomiku nejenom zachránili, ale i rozhýbali.  Závěrem jedna smutná poznámka. Vždy říkám, a říkám to už asi 20 let, investice nemá volební právo, takže když se blíží volby a všichni se snaží vlichotit voličům, tak se na investice vykašlete, a je to dramatická, tragická chyba.    *Když zmiňujete investice, jak a do čeho by měl stát investovat, aby podpořil ekonomiku?    Řekl jsem to, ale zase opakování matka moudrosti. Ekonomická teorie nám říká, že investicemi s nejvyšším takzvaným multiplikačním efektem, jinými slovy s nejvyšší efektivitou, jsou investice do dopravní struktury nebo investice do dopravní infrastruktury a potom investice do bytové výstavby. Myslím si, že ekonomická teorie má v tomto smyslu pravdu a že bychom právě tímto směrem měli investovat.    *Pane prezidente, neměl by stát podpořit ve svém investování české firmy?    Samozřejmě, že ano. Právě tím, že jim zadá tyto investiční zakázky. České stavební firmy mohou stavět dálnice, české stavební firmy mohou stavět domy a byty. Nezapomeňte, že například naše stavebnictví je, díky bohu, v poměrně dobré kondici. Zatím zaznamenalo pětiprocentní růst a podniká a také investuje. Takže, ať se ostatní sektory národního hospodářství řídí v českých firmách příkladem českého stavebnictví.    *Čili, jestli Vám dobře rozumím, pomohly by státní investice, do kterých by měly české firmy jakési přednostní právo.    On je vždycky nějaký konkurs, nějaká veřejná soutěž.    *Proto se ptám.    Ale když si proberete ty veřejné zakázky, tak, upřímně řečeno, mnoho zahraničních firem se tam nepřihlásilo, čili to dilema tady neexistuje. Je tady spíše nedostatek zakázek pro české firmy, a tomu můžeme odpomoci právě rozjetím investičního programu. Mimochodem já mám takovou jednu zálibu, promiňte, že Vás s tím obtěžuji, celou dobu říkám, a říkám to všem ministrům kultury, že nejdůležitější kulturní investice je investice do oprav kulturních památek. A říkám těm ministrům poněkud nezdvořile, víte, umělci vás budou milovat, když jim dáte nějaké dotace, když půjdete na jejich recepci a podobně, ta památka vám nezatleská, ale jeden opravený zámek, hrad, klášter, krásná secesní vila nebo cokoli jiného, to po vás zůstane. Ta recepce pomine jako pěna dní.    *Když ještě s dovolením zůstanu u těch investic, když říkáte, že by stát měl pomáhat takto českým firmám, máme tady ale legislativu, výběrová řízení. Nejde to proti legislativě? A druhá možná otázka, je to výhodné pro český stát? Bude to výhodné, je tady dostatek českých firem, které udělají pro stát to nejlepší za nejlepší cenu?    Tak zaprvé, i tam, kde jsou zahraniční zakázky, a to je například zbrojní výroba, tak si stát vždycky, chcete-li, vynucuje tak zvaný offset, to znamená podíl českých firem na této zakázce. Někdy je to třicet procent, někdy více. Z toho vyplývá, že i touto formou stát podporuje české firmy, a nevidím důvod, proč by to, zejména v otázce ekonomické krize, neměl dělat i dál.    *Pane prezidente, já ještě u ekonomiky s dovolením zůstanu. Pojďme si teď s dovolením pustit slova Lukáše Tótha, ekonoma, se kterým jsem mluvila před pár dny přes Skype.    *Když se takto běží o závod a přijímají se rychlá opatření, tak se vždycky zapomene na nějakou skupinu. Proto si myslím, že by třeba už v tuhle chvíli měl být připraven nějaký záchytný bod, abychom viděli, co se stane s lidmi, kteří tím sítem desítek opatření propadnou. Měl by být připraven nějaký speciální například režim v nezaměstnanosti, nebo fond pro ty, kteří budou na tom opravdu nejhůře, ze kterého se budou hradit třeba základní životní potřeby.    *Pane prezidente, souhlasíte s panem ekonomem, že vláda zapomněla na některé skupiny?    Já si nemyslím, že vláda zapomněla na některé skupiny. Můj názor je, že vláda, a nejenom vláda, má podporovat především rodiny s dětmi, protože děti jsou naše budoucnost. A má podporovat nás, starobní důchodce, z toho prostého důvodu, že jsme něco už v životě dokázali a že je to úcta k těm dosaženým výsledkům za minulost. A teď, když si vezmete ty jednotlivé skupiny, no tak je tam samozřejmě spor OSVČ, to je jedna skupina, které se dostalo pozornosti až nyní, to je asi milion občanů, a to je samozřejmě hodně i z hlediska volební účasti. Je tady spor o těch, kteří pracují na dohodu, ti zatím nedostali, pokud vím, nic. Pak tady máme skupinu bezdomovců, v Praze je jich například pět tisíc. Máme tady skupinu lidí, kteří odmítají nabízenou práci a jsou evidováni na úřadech práce, kde pobírají podpory, což považuji za chybu, protože myslím si, že sociální dávky patří potřebným, a ne těm, kdo odmítají nabízenou práci. A tak bych mohl pokračovat dál a dál. Ať mi pan ekonom, jehož jméno jsem zapomněl a není příliš známo v odborné veřejnosti…    *Jmenuje se Lukáš Tóth.    … tak nechť mi pan ekonom jmenuje jakoukoli konkrétní skupinu, kterou má na mysli, a potom se o ní můžeme bavit. Jenom doufám, že mně nenavrhne bezdomovce.    *Já si myslím, že se teď vede velká debata hlavně o lidech, kteří pracují na dohodu o pracovním poměru, na dohodu o pracovní činnosti, kteří zůstali bez podpory.    Ano, o tom jsem mluvil.    *Pane prezidente, jakou odhadujete nezaměstnanost, kterou přinese koronakrize?    Good heaven. Tak zase, buď je nezaměstnanost spontánní a není ovlivněna činností vlády, anebo ovlivněna je, což se Vám snažím vysvětlit celou dobu naší diskuse. Takže, když vláda vyhlásí například rozsáhlé investiční programy, ale ty mohou být i na komunální a regionální úrovni, já jsem si prostudoval národní investiční plán, a tam takových projektů máte, no teď bych to počítal, ale řekněme několik tisíc, to je řádově asi správný odhad, tak v takovém případě nezaměstnanost nemá důvod růst.  V případě, když vláda nebude nic dělat, což nepředpokládám, tak ta nezaměstnanost podle některých odhadů vzroste na pět procent z dnešních tří, což také není zvláštní tragédie.    *Pane prezidente, zatím je schodek rozpočtu posunutý na 200 miliard korun z těch 40, které paní Schillerová plánovala. Bude to stačit? Máme dostatek rezerv?    Tady jde o to, čemu říkáte rezervy. Vy si můžete říkat, že stát měl v minulosti šetřit, něco si ukládat do kasičky, a teď to vytáhnout a financovat s tím ty investice, o kterých jsme spolu mluvili. Česká republika je, díky bohu a vládě, jednou z nejméně zadlužených zemí. Poměr státního dluhu k hrubému domácímu produktu je třicet procent. Takzvaná dluhová brzda je u nás padesát pět procent, v Evropské unii dokonce šedesát procent. Co z toho vyplývá? Že stát si teď může tu investiční expanzi financovat zadlužováním. Zadlužování není sprosté slovo, záleží na tom, kvůli čem se zadlužujete. Když kvůli odstranění ekonomických důsledků pandemie, je to v pořádku.    *Pane prezidente, já bych poprosila s dovolením režii ještě o jeden příspěvek další ekonomky, paní Danuše Nerudové, rektorky Mendelovy univerzity a předsedkyně Komise pro spravedlivé důchody.    *Je potřeba říct, že státy, které v období růstu šetřily, jsou na to postkrizové období daleko lépe připraveny, protože mají finanční rezervy. My jsme k těm státům nepatřili, to znamená, že my skutečně budeme řešit otázku, jakým způsobem to postkrizové období ufinancovat. Nemůžeme si myslet, že celou tu částku zaplatí daňový poplatník. První věcí, která by se měla stát, je, že stát najde rezervy a bude škrtat v provozních výdajích. Krize je obrovskou příležitostí k tomu, aby celá řada agend byla digitalizována a aby skutečně poklesly provozní výdaje. Ano, krize na druhé straně je také příležitostí k tomu, aby došlo k zásadní změně daňového systému, a to k jeho modernizaci. Nutně to neznamená vyšší daně. Já hovořím především o změně daňové struktury, ale je nutno říci, že zdanění práce je skutečně příliš vysoké a že je potřeba se zamyslet nad tím, zda by neměl být zdaněn více kapitál, který plyne fyzickým osobám, nebo zda by neměl být více zdaněn majetek.    *Pane prezidente, pokud to vezmu odzadu, to, co paní rektorka říká, změna daňového systému a nutnost dalšího zvýšení daní například kapitálu, ano nebo ne?    Já jsem byl dlouhodobým zastáncem progresivního zdanění příjmů. To progresivní zdanění, které je výrazem solidarity mezi bohatšími a chudšími, existuje ve většině zemí západní Evropy, ale samozřejmě, že někdo tvrdil, že je to komunistický výmysl, čímž prokázal svoji totální neznalost, a zatím k progresivnímu zdanění nedošlo. Takže jsou případy, kdy daně je možné tímto způsobem zvýšit, ale samozřejmě nejde o to, aby zvýšení daní zabilo ekonomickou aktivitu a vedlo třeba k uzavření některých firem.  Ale já bych reagoval na paní rektorku už od začátku, a musel jsem se usmát, když říkala, že jsme si nic nenašetřili. Milá paní rektorko, většina zemí, o kterých mluvíme, je zadlužená mezi osmdesáti až sto třiceti, opakuji, sto třiceti procenty v poměru k GDP a my, jak už jsem uvedl, třicet. Takže tohle je prostě prostá nepravda. Ty země, které mají těch sto třicet procent, mám silný pocit, že je mezi nimi i Itálie, ale nejsem si tím úplně jistý, no tak ty samozřejmě už se těžko mohou dál zadlužovat, zatímco my můžeme emitovat státní dluhopisy. Doufám, že tomu prospěje i teď projednávaný zákon o České národní bance. V takovém případě, protože máme dobrý rating, můžeme očekávat, že prodej těchto státních dluhopisů bude úspěšný, ostatně už teď je, a že tím pádem tam nebude příliš vysoký úrok a můžeme si dovolit i dlouhodobou splatnost.    *Ještě k té poznámce, co měla paní rektorka na začátku, že krize je příležitost, jak zefektivnit práci státu, úřednický aparát a škrtat. S tím souhlasíte, nebo nikoliv?    Ano, vřele s tím souhlasím, ale já bych zase rád uvedl konkrétní příklady, protože obecné fráze nás nezachrání. Takže například každý rok platíme ze státního rozpočtu třicet miliard korun na dotacích solárním baronům díky šíleně nesmyslným zákonům, které se přijaly už v minulosti na podporu solárních elektráren a které zatím nikdo neměl odvahu zrušit. Bohužel. To je jeden z příkladů úspor.    *Promiňte, že Vám skáču do řeči, doporučíte toto vládě, panu premiérovi při dalších schůzkách?    Pan premiér mně dokonce slíbil, že sám předloží návrh zákona. Mluvili jsme také s panem Karlem Havlíčkem, protože ten jedná s Evropskou unií o takzvané překompenzaci. Tím bychom ušetřili asi sedm miliard korun. Ale já se ptám, co dělala vláda v minulých letech, a to nebyla Babišova vláda, tohle to, myslím, přijala Topolánkova vláda. Jak je možné, že tento do slova ekonomicky zločinný zákon byl přijat? A teď se podívejte na to, že solární elektrárny produkují jenom tři procenta vyrobené elektrické energie, a stojí nás to každý rok ty desítky miliard.  Druhý případ, teď budu velice, velice nepopulární. Platíte daně?    *Já ano.    Výborně, já také. Každý rok odevzdávám daňové přiznání. Takže to jsme dva. Jste osvobozena od nějaké daně?    *Nemyslím si. Je to spíš otázka na moji daňovou poradkyni, ale ne.    Já taky ne. Takže jsme dvojice, která řádně platí daně, není-liž pravda. Teď si uvědomte, že existují daňové výjimky, jejichž souhrn činí tři sta miliard korun. Přesněji tři sta osmnáct miliard korun. Máte nejrůznější osvobození od daně, takže ten daňový poplatník se raduje, že nemusí platit daně, ale ty daně de facto za něj platí jiní, například i my dva. No, kdyby se dospělo k velmi radikálnímu řešení, tak má stát k dispozici pro financování těchto aktivit více než tři sta miliard korun plus těch třicet za dotaci na solární energii. Já nejsem tak radikální, abych řekl, že se podaří zrušit všechny daňové výjimky, ale, jak mi říkala paní ministryně Schillerová, několik desítek miliard by se tímto způsobem také dalo ušetřit.  A moje věčné téma, úředníci a Parkinsonovy zákony, ale to bychom tady seděli do večera.    *Jenom k těm daňovým výjimkám, když jste říkal, že investice nemá volební právo, daňová výjimka je navázána na daňového poplatníka a voliče, je to velmi nepopulární opatření. Najde podle Vás vláda k tomu odvahu politickou?    Ona bude muset najít politickou odvahu, protože jinak bude obviňována z toho, že nešetří. O tom šetření konec konců mluvila i paní rektorka Nerudová, a v tom má pravdu. A ona ta vláda zase nemá příliš velký prostor k úsporám, a tedy ke zdrojům, které by pak vrhla do bitvy. Teď přijde ta druhá ekonomická bitva, až vyhrajeme bitvu s koronavirem. Mimo jiné, těch tři sta miliard, to je ne divize, to je celá armáda, tři sta miliard ročně, podotýkám, každý rok. Tak i kdyby to byla polovina, i kdyby to bylo sto padesát miliard, tak je to nesmírná pomoc. A já si myslím, že vláda i v pudu sebezáchovy, chcete-li, tuto armádu nasadí, i když ti, kdo berou daňové výjimky, budou remcat.  Já Vám řeknu jeden příklad, který jsem už dávno, dávno uváděl, a nevím, jestli je ještě pravdivý. Zoologické zahrady jsou u nás osvobozeny od daně z přidané hodnoty. Já měl jednu diskusi a říkal jsem, proč není osvobozena i Česká filharmonie. Rozumíte mi? Takže buď všichni, nebo nikdo. Já bych zoologickým zahradám, a teď mě všichni budou nenávidět, to osvobození od DPH sebral, a ty peníze bych věnoval třeba na výstavbu dálnice, na pomoc dětským domovům, domovům důchodců, těch investičních příležitostí je milion. Jak říkám, ty úspory i na sociálních dávkách pro ty, kdo nechtějí pracovat, nevím, proč při tříprocentní nezaměstnanosti nám neustále rostou podpory v nezaměstnanosti. Paní ministryně Maláčová mně to vysvětlovala tím, že je to spojeno s takzvanou aktivní politikou zaměstnanosti, a tedy například s veřejně prospěšnými pracemi. To bych bral. Ať prostě lidé třeba i zametají chodníky, i to je práce, která je potřeba, ale musí odvést práci, ne sedět doma a brát dávky.    *Pane prezidente, u ekonomiky ještě zůstaneme, ve smyslu zdravotnictví. Já teď poprosím režii o slova Romana Šmuclera, prezidenta České stomatologické komory, a zároveň i člena Ústředního krizového štábu.    *Musíme vážit, kolik do toho dáme peněz, abychom pak třeba za rok někomu neřekli, hele, je listopad, počkej si na lék na rakovinu do ledna. Což já už jsem zažil během svého života, takže to není nějaké plané řečnění. Politici řeknou, péče se nezhorší, ale nám dají tolik peněz, že třeba od listopadu prostě už nemáme léky.    *Pane prezidente, je ta obava oprávněná, že se zhorší situace ve zdravotnictví, zhorší se dostupnost i kvalita péče, protože teď svádíme bitvu s koronavirem, a stojí to mnoho miliard?    Zase je potřeba odpovídat tvrdými daty, a nikoli pocity a emocemi. Pan Šmucler je, pokud vím, předseda stomatologů, nic proti zubařům, ale zubaři si neustále stěžují, že mají málo peněz. Ale tvrdá data nám říkají, že výdaje do zdravotnictví každým rokem stoupají o řadu, řadu miliard, zvyšují se platy ve zdravotnictví. Vezměte si, jaké jsou dnes platy lékařů, ale i zdravotních sester, což je možná důležitější, protože lékař vás jednou odoperuje, jednou udělá vizitu, ale zdravotní sestra, když potřebujete, je u vás pořád. Takže podporujme především zdravotní sestry, podporujme nákup moderní techniky, to je také investice, a důležitá investice, takže když srovnáte výrok pana Šmuclera s reálnými daty, zjistíte, že nemá pravdu.    *Nicméně ten názor nesdílí pouze pan Šmucler, někteří ředitelé nemocnic už teď tvrdí, že mají obrovské výdaje a jsou na hranici bankrotu, protože draze nakupují pomůcky a tak dál. A obávají se i lékaři, že teď se popereme s covidem 19, ale pak budeme mít méně prostředků na to léčit kardiovaskulární nemoci, nádorová onemocnění a tak dále.    Podívejte se, řekl jsem už před chvílí, že je to otázka priorit, že já jsem pro to, abychom zdraví a život nadřadili okamžitému ekonomickému úspěchu. To se týká samozřejmě našeho zdravotnictví včetně zubařů, a z toho vyplývá, že jestliže budeme do něčeho investovat, pak zdravotnictví bude mít prioritu. To si myslím, že je rozumné, že tohle podpoří každá rozumná vláda. Do čeho naopak bychom investovat neměli, to jsem Vám před chvílí tak trochu vysvětlil.    *Pane prezidente, možná téma, které je více společenské a obecné, ale podle Vás změní koronavirus, tato nemoc, Českou společnost? Pokud ano, tak jak?    Česká společnost se samozřejmě bude měnit, jako se měnila poslední desítky let, ale myslím si, že na tuhle epidemii budeme vzpomínat jako na něco, co přešlo, díky bohu, jako budeme vzpomínat na povodně, ta starší generace může ještě vzpomínat na dětskou obrnu nebo na plané neštovice, ale nemyslím si, že zrovna tato epidemie českou společnost změní. Bude ji měnit především mladá generace, která teď nastupuje do práce, a přeju jí v tom plný úspěch.    *Pane prezidente, já s dovolením Vám teď pustit slova Vašeho předchůdce na Pražském hradě pana Václava Klause.    *To, co se teď na nás chystá se všema chytrýma karanténama a podobně, je obrovské, obrovské, obrovské vítězství něčeho, co myslím, že u nás nezavádí Čína, to si zavádíme sami, ale my si spolu s koronavirem dovážíme z Číny čínský systém sledování lidí, čínský systém takzvaného social scoring, a začínáme to v podstatě potichounku zavádět tady u nás. Takže to já vidím za děsivé změny, které mě naprosto, naprosto drtí.    *Pane prezidente, sdílíte obavy bývalého prezidenta nebo nikoli?    Ani moc ne, Václav Klaus zřejmě naráží na takzvanou chytrou karanténu, která je skutečně založená na sledování lidí pomocí platebních karet, pomocí mobilů a podobně. Zatím mám dojem, že stanovisko hygieniků je v této kauze poněkud skeptické, ale dobře, probíhá pilotní projekt na Jižní Moravě. Počkejme na jeho výsledky. Každý projekt, který pomůže potlačit epidemii koronaviru, je dobrý. Čína to dokázala svými projekty a myslím si, že měla víceméně úspěch. Ale souhlasím s Václavem Klausem v tom, že samozřejmě tohle to by mělo okamžitě po karanténě skončit.    *Pane prezidente, pokud si dovolím býti trochu osobní, jak tu situaci snášíte Vy a Vaše rodina?    Já nevím. Já pořád v Lánech pracuji a je mi tady dobře. Díky bohu koronavirus nemám, moje rodina taky ne, takže si během karantény telefonujeme. Četla jste Márqueze, Láska za časů cholery?    *Ano četla.    Tak teď máme lásku za času koronaviru. Je to něco trochu podobného. Vypsal jsem teď mimo jiné krajské volby na začátek října, prostudoval jsem řadu zákonů a podepsal jsem je, protože jsem si myslel, že jsou dobré, a hlavně teď studuji spoustu materiálů o ekonomice, protože jsem věděl, že se budu muset připravit na nejrůznější diskuse o tom, co přijde po koronaviru. Přijde ekonomická krize a diskutujme o tom, jak tuto krizi překonat.    *Když říkáte, že si s rodinou telefonujete jako v Lásce za časů cholery od Márqueze, Vaše paní oslaví na konci dubna narozeniny kulaté, bude to také jenom oslava po telefonu, nebo se uvidíte?    Zatím dodržuji pravidla karantény, nicméně už se těším, až to skončí, pak to se zpožděním oslavíme. Po telefonu to není ono.    *Když jste se minulý týden viděl se členy Ústředního krizového štábu, byla z toho pořízena fotka, Vy jste ji několikrát komentoval, teď se tím zabývá krajská hygienická stanice, těmi okolnostmi setkání. Máte k tomu, pane prezidente, nějaký komentář?    Ale vždyť je to novinářská, bulvární bublina a já se domnívám, že když si vezmete například dnešní nákupy v hobby marketu, tak se zeptejte, jestli tam byla dvoumetrová vzdálenost mezi nakupujícími. Samozřejmě, že nebyla. A ta místnost, která je v té chatě v Lánské oboře, ty dvoumetrové odstupy prostě fyzicky neumožňovala. Nicméně, nechal jsem si, s jejich souhlasem, všechny svoje hosty otestovat na koronavir, všichni mají negativní testy.  Zadruhé jakýsi hloupý novinář z Bakalových Hospodářských novin napsal, že jsem jim nabídl opulentní oběd. Ve skutečnosti jsem ten oběd zakázal a před nimi na talíři bylo pár kousků klobásy a sýra, které můžete jíst tímto způsobem. To je vše.    *Já o tom polemizovat nechci, o sýru ani obědu, ale přece jenom vláda k něčemu vyzývá, vyzývá k tomu, aby se nepotkávaly rodiny, a možná ta otázka je spíš tím směrem, že jste se tam viděli, ta vzdálenost dodržena nebyla, tak ta otázka je podle mě, promiňte, legitimní. Tak jestli to bylo v pořádku.    Jestli co?    *Promiňte, že ta otázka je legitimní, protože vláda k něčemu vyzývá, nemají se stýkat ani rodiny ani přátelé, a Vy jste se tam takto viděli, a část veřejnosti na to reagovala podrážděně, proto se na to ptáme.    Podívejte se, byla to normální pracovní porada. Znáte i účastníky této porady a samozřejmě, že takových pracovních porad, a zejména výrobních porad, kde také nejsou dodrženy ty dvoumetrové odstupy, máte každý den v republice ne desítky, ale stovky, možná dokonce tisíce. Měli jsme roušky, neobědvali jsme, moji hosté byli otestováni, splnil jsem základní požadavky, a jestli mě to někdo bude vyčítat, tak co byste chtěla. Je lépe, když s ministrem vnitra, ministrem obrany, policejním prezidentem a dalšími diskutují lidé, jako je guvernér Národní banky, prezident Hospodářské komory nebo prezident Svazu průmyslu a dopravy a další a další, anebo ať tito lidé tam prostě nepřijdou, a v takovém případě ta diskuse, která, myslím, byla pro všechny účastníky užitečná, se konat nebude. Co je tedy lepší? Prostá otázka.    *Na druhou stranu prezident Svazu měst a obcí pan Lukl řekl, že to byla chyba, a dal svou funkci k dispozici. Na to reagujete jak?    A jeho funkce nakonec byla grémiem potvrzena. Já myslím, že to byla maličko hysterická reakce, kterou ostatní nesdíleli.    *Jaké podle Vás budou dopady pandemie na českou politiku, pane prezidente. Jak si vede opozice a dvě vládní strany?    Opozice se někdy chovala slušně, přijala v Poslanecké sněmovně vládní návrhy, a to musím ocenit. Na druhé straně někteří opoziční představitelé se chovali, dejme tomu, hloupě. Já jsem vždy uváděl alespoň tři příklady, Miroslav Kalousek, který vyzval k občanské válce, senátor Fischer, který označil vedení státu za vlastizrádce, a pak tam byl také pan poslanec Stanjura, který vyzýval ministryni financí k rezignaci, ale úplně nejhloupější výrok zazněl od jakéhosi novináře jménem Palata, který prohlásil, že žijeme ve fašistické diktatuře. A když se Vy pořád ptáte, dovolte mi také jednu otázku.    *Ano.    Máte pocit, že žijeme ve fašistické diktatuře?    *Nemám.    On doslova použil výraz koronafašismus a koronadiktatura, takže říkám, že je to z těchto důvodů patrně nejhloupější novinář v České republice.    *Byl to jeho názor. Vy jste, pane prezidente, veřejně podpořil Jana Hamáčka i tím symbolickým červeným svetrem.    Ano.    *Je ta podpora teď v době koronakrize, nebo máme za tím cítit jakousi cestu opětovného sbližování s ČSSD, se stranou, kterou jste vedl, kterou jste přivedl do Strakovy akademie?    Tak víte, záleží samozřejmě na občanech, na výsledku voleb. Já osobně, jako občan, bych si přál, aby dnešní koalice pokračovala, a to je vše, co Vám k tomu mohu říci.    *Děkuji Vám za to. Pane prezidente, ještě jedno téma, které s koronavirem nesouvisí, ale podle mého názoru silně rezonuje v české společnosti, a to je socha maršála Koněva. Vyšetřovací výbor Ruské federace zahájil trestní stíhání kvůli odstranění sochy, kterou nechala odstranit radnice pro Prahu 6. Ministerstvo zahraničních věcí vydalo včera prohlášení, já si dovolím citovat: „Ministerstvo zahraničí striktně odmítá zásahy státních orgánů Ruské federace do vnitřních záležitostí České republiky. Pokud budou orgány pokračovat svými konfrontačními prohlášeními a úkony v tomto duchu, je to signál, že ztratily zájem o rozvoj vzájemných vztahů mezi našimi zeměmi”. Vy učiníte nějaké prohlášení, pane prezidente, nebo podpoříte, co vydal pan ministr?    Tak já mohu při příležitosti naší diskuse učinit velmi jednoduché prohlášení, kde bych navázal na to, co k tomu říkal Václav Klaus ne tady, ale v jiném projevu, že je komické, jestliže třicet let po revoluci se najednou vzbudí antikomunisté poslední hodiny. Ale já bych k tomu dodal, protože to pokládám, to odstranění sochy, za jak směšné, tak hloupé, jednu možná zajímavou historickou poznámku. V našich dějinách bylo obrazoborectví, a tato tradice se vleče několik staletí, například když tady byl Fridrich Falcký, tak si s sebou přivedl protestantské kněze, a první, co nařídili, byla odstranění různých obrazů a soch z kostelů. Ostatně táborité dělali v podstatě totéž, tam se dokonce ani mše nesměla sloužit v ornátu. Přemýšlejme spolu, co obrazoborectví v historii dokázalo. Zničilo krásná umělecká díla, ať už to byly obrazy nebo sochy. Maršál Koněv, který osvobodil nejenom Prahu, on také osvobodil Osvětim, tak ten má své místo, jako mnoho jiných, v Praze, zatímco ti, kdo tu sochu odstraňují, vlastně v životě nic pořádného nedokázali. A to je právě vlastnost obrazoborců. Oni závidí těm, kdo něco dokázali, závidí těm, kdo namalovali obraz nebo vytesali sochu, a snaží se to zničit. Bohužel takových lidí je poměrně hodně a formuje je spíše nenávist a závist než ocenění úspěchů.    *Jenom ještě krátká otázka, na druhou stranu radnice Prahy 6 tu sochu nezničila, ona ji přesunula do depozitu a bude součástí jiné expozice. Mě zajímal i Váš názor na akt Ruské federace, jestli je to v pořádku. Jsme svobodná země, máme na Praze 6 nějakou samosprávu, které ta socha patří.    Ale samozřejmě, jsme svobodná země. Já Vám řeknu, právě v souvislosti s tím vměšováním se do vnitřních záležitostí, jeden příběh, který zatím nebyl příliš publikován. Já jsem si nedávno, když se ještě nenosily roušky, pozval odděleně čínského a amerického velvyslance. Čínský velvyslanec nám tehdy vyhrožoval, když Kubera pojede na Taiwan. Americký velvyslanec nám vyhrožoval, že když přijmeme digitální daň, budou odvetná opatření, například pro naše firmy, které působí právě ve Spojených státech. Já jsem oběma, nikoli pouze jednomu, říkal, že je to vměšování do vnitřních věcí a že je to kontraproduktivní. Totéž samozřejmě teď platí pro Ruskou federaci, ač odstranění sochy maršála Koněva považuji za hloupost a obrazoborectví. To zničení totiž nemusí být fyzické, to může být dáno i přesunutím.    *Pane prezidente, máme zhruba poslední minutu, vidíme se tady na Velikonoce. Pokud máte zájem a chcete nějaký velikonoční vzkaz, možná poselství.    Já teď budu sice velikonoční vzkaz na žádost pana kardinála Duky říkat za chvíli na České televizi, ale konec konců není důvod, proč bych ho svým způsobem nezopakoval i na Primě. Byl jsem kdysi v Kralicích. To je městečko, kde vznikla Bible Kralická, a mají tam památník této bible, a ten památník je rozevřená kniha. Na té knize jsou jenom tři slova, Bůh láska jest. Takže já bych všem, kdo nás poslouchají, a dokonce i těm, kdo nás neposlouchají, popřál lásku.    *Pane prezidente, mockrát Vám děkuji za rozhovor.    Rádo se stalo.    *A vám, milí diváci, děkuji, že jste se dívali, přejeme vám krásné Velikonoce. Na shledanou."
7b7d36b3bcaae2f1100a8551f65575d1,"Poblahopřál jsem svému příteli, polskému prezidentovi Andrzeji Dudovi, k vítězství v druhém kole prezidentských voleb:    Vážený pane prezidente, drahý příteli,    dovolte mi, abych Vám pogratuloval k Vašemu vítězství v druhém kole prezidentských voleb.    Pevně věřím, že se nám podaří navázat na úspěchy naší předchozí spolupráce a že ze svých funkcí přispějeme k dalšímu rozvoji vzájemných vztahů a partnerství našich zemí v EU, NATO i V4. Těším se, že se s Vámi brzy uvidím v rámci akcí pořádaných u příležitosti polského předsednictví Visegrádské čtyřky.    Vztahy mezi Českou a Polskou republikou jsou na výtečné úrovni. Naše země těží nejen z plodů rozvinuté ekonomické, politické a kulturní spolupráce, ale těší se také výhodám četných osobních vazeb a přátelství mezi českými a polskými občany. Děkuji Vám, že jste během svého předchozího mandátu dbal o česko-polské přátelství, stejně jako o rozvoj regionálních formátů a spolupráce ve střední Evropě.    Vážený pane prezidente, dovolte mi, abych Vám ještě jednou poblahopřál a popřál Vám mnoho úspěchu a štěstí ve Vašem osobním i profesním životě.    S úctou    Miloš Zeman  prezident České republiky"
7cbaaa2985794c3b68a6dc3262c7101f,"Mám velkou radost, že novým britským premiérem byl jmenován Boris Johnson. Napsal jsem mu blahopřejný dopis, který si teď můžete přečíst:    Vážený pane premiére,     dovolte mi, abych Vám pogratuloval ke jmenování do funkce premiéra Spojeného království Velké Británie a Severního Irska.     Rád vzpomínám na náš osobní rozhovor v červnu 2017 během mé cesty do Velké Británie. Vedle audience u Jejího Veličenstva bylo pro mě naše setkání jedním z vrcholů celé návštěvy. Našel jsem ve Vás vzdělaného, charismatického a přátelského státníka, který se nevyhýbá ani těžkým a kontroverzním tématům. Jsem přesvědčen, že Velká Británie, která dnes stojí před náročným úkolem, potřebuje ve svém čele silnou osobnost, která se nebojí vést. Proto mě nesmírně těší, že jste byl premiérem jmenován právě Vy.     Vážený pane premiére, dovolte mi, abych Vám ještě jednou srdečně pogratuloval a popřál Vám pevné zdraví a hodně úspěchu ve Vaší nelehké roli. Pevně věřím, že v budoucnu najdeme příležitost k dalšímu osobnímu setkání.     S úctou     Miloš Zeman  prezident České republiky"
7D603C7F2AFDA7CB243307C430312576,"Vážení a milí přátelé,     Vánoce se kvapem blíží, a tak bych vám všem chtěl od srdce popřát, abyste následující dny neprožívali ve zbytečném shonu a byly to pro vás chvíle, kdy se setkáváte s blízkými.    Rád bych vás informoval o akcích, které mě ještě čekají, po bohatém programu uplynulých týdnů, kdy jsem se setkal s předsedy devíti parlamentních stran, jmenoval nového premiéra, hovořil s devíti vládními nováčky, navštívil Slovensko a jmenoval novou vládu.     Ve čtvrtek se bude ve 20:15 vysílat poslední letošní pořad “Týden s prezidentem”, který televize Barrandov natočí v Lánech.    V úterý 26. prosince ve 13:00 pak můžete sledovat na svých obrazovkách mé tradiční Vánoční poselství prezidenta republiky.     Vše dobré vám přeje,    Miloš Zeman"
7D65E1FF9F3DB19F99DA8201C1916E65,"Projev prezidenta republiky Miloše Zemana v izraelském parlamentu Kneset, OVTV, Jeruzalém, pondělí 26. listopadu 2018"
8009e126a7411f9bdf7b2eca0045bcb1,"Britskému premiérovi Borisi Johnsonovi, přesvědčivému vítězi voleb, jsem dnes zaslal blahopřejný dopis:    Vážený pane premiére,    dovolte mi, abych Vám pogratuloval k přesvědčivému vítězství Konzervativní strany v předčasných parlamentních volbách ve Spojeném království Velké Británie a Severního Irska.    Rád vzpomínám na náš osobní rozhovor v červnu 2017 během mé cesty do Velké Británie a také na naše setkání letos v prosinci během summitu NATO v Londýně. Považuji Vás za silnou a charismatickou osobnost, která bude schopná vyvést Británii z několikaletého tápání a dát dalšímu vnitřně i zahraničněpolitickému vývoji Spojeného království tolik potřebnou dynamiku.    Vážený pane premiére, dovolte mi, abych Vám ještě jednou srdečně pogratuloval a popřál Vám pevné zdraví a hodně úspěchu. Pevně věřím, že v budoucnu najdeme příležitost k dalšímu osobnímu setkání.    S úctou    Miloš Zeman  prezident České republiky"
819ED4113AA6D8466BC6C73D6D63086B,"Videozáznam projevu prezidenta republiky Miloše Zemana na konferenci Dialog civilizací, OVTV, Řecko, ostrov Rhodos, pátek 30. září 2016"
879a1a2c410863bb4e4f181e3c455ef2,"Milí přátelé,    srdečně vás zvu ke sledování Partie Terezie Tománkové na TV Prima, a to ve 4. neděli adventní od 11:00 hodin.    Váš,    Miloš Zeman"
8a9644ba25425db10e84738e011f8944,"Vážení a milí spoluobčané,    adventní čas končí a již zítra prožijeme Štědrý den, následovaný připomínkou narození Ježíše v Betlémě.    Vánoce jsou tak především svátky rodiny. U štědrovečerní večeře se mnozí z vás setkáte po dlouhé době, přijedete za svými nejbližšími z velké dálky. Važte si té chvíle. Je to ten nejkrásnější dárek pod stromeček.    Přeji proto vám všem štědrost lásky, která je to nejcennější, co máme. Vzpomínám i na ty z vás, kteří budete o Vánocích osamoceni nebo v práci. Vězte, že nikdo není zbytečný, každý máme na tomto světě svůj podíl.    Ať jsou tedy pro vás všechny Vánoce láskyplné, radostné a tiché, bez zbytečného shonu a hluku současné uspěchané doby.    To vám ze srdce přeje Váš,    Miloš Zeman"
8b79047101eb1d6d5bffcfabc4931ae5,"Drazí přátelé,    přeji vám všem krásné Velikonoce. Jsou naději pro nás pro všechny. V tomto čase bychom si měli uvědomit, že cestou nesmí být sobectví, ale láska a přátelství.    Ať se vám daří,    Miloš Zeman  prezident republiky"
8C8A9643A0B7E58A3D1A9FA010772BE9,"Zaslal jsem kondolenční dopis dceři zesnulého generálporučíka v.v. Jaroslava Klemeše, který byl zářným příkladem ryzího vlastence:    Vážená paní Koubová,    s opravdovým zármutkem jsem přijal zprávu o úmrtí Vašeho otce, válečného veterána generálporučíka ve výslužbě Jaroslava Klemeše. Dovolte mi, abych Vám vyjádřil svou upřímnou soustrast.    My, kteří jsme pana generála osobně poznali, můžeme potvrdit, že byl zářným příkladem ryzího vlastence, který neváhal nasadit život za svobodu své domoviny, a současně člověka, který svůj spletitý životní osud bral s nadhledem. Ať již hovořil o strastech, ale i občasných radostech z válečných let, či o těžkostech a útrapách, které jej, stejně jako mnoho dalších zahraničních odbojářů, zcela nesmyslně a nečekaně provázely po únoru 1948, vždy bylo jeho poutavé vyprávění plné osobitého humoru a zároveň i ponaučení do budoucna. O to více nám všem bude Váš otec scházet.        Vážená paní Koubová, chtěl bych Vás ujistit, že jsem v těchto těžkých chvílích myšlenkami s Vámi, a ještě jednou vyslovuji lítost nad vážnou ztrátou, která Vás, Vaše blízké i celou Českou republiku postihla.    S hlubokou úctou    Miloš Zeman  prezident České republiky"
8ebf04ab721fd4485760178ba725af42,"Václav Klaus slaví významné životní jubileum, 80. narozeniny.    Jsem rád, že jsem mohl při této příležitosti v časopise Xantypa publikovat několik vět na adresu oslavence, kterého, ač je mým dlouholetým názorovým oponentem, si velmi vážím:    Milý Václave,    když prezident píše prezidentovi k významnému životnímu jubileu, většinou se použijí osvědčené zdvořilé věty, které se jistě dobře vyjímají na hlavičkovém papíře a v médiích. Nyní jsme ale v opravdu unikátní situaci, protože prezident píše dopis prezidentovi, především však jde o list určený příteli a názorovému oponentovi. A to vše činí tuto situaci vzácnou, vzhledem k tomu, v jakém světě nyní pobýváme. Rád bych se tomuto tématu věnoval pěkně popořádku.    Nejprve začnu Pražským hradem. Osud, Bůh, dějiny, můžeme použít různá pojmenování, prostě výslednicí běhu času bylo, že jsem se stal Tvým nástupcem ve funkci prezidenta republiky. Byl jsi po celých deset let výrazným prezidentem s jasnými názory, žádný zaprášený oleandr někde v koutku, žádná nic neříkající prázdná schránka bez špetky odvahy. Nejen v šedi politického průměru jsi byl výjimečným prezidentem republiky, což vyvolávalo zlost neschopných, ale i všehoschopných. Jistě sám vidíš, že v tomto se doba nezměnila. Možná, že těch šedivých myší poněkud přibylo.    Jenže prezidenství, ač jistě velevýznamné, je jen částí Tvého životního příběhu. Politika Tě, a to nás opět spojuje, provází již desítky let. Mnoho jsme se potýkali, střetávali, přeli, slovy se častovali. Ale vždy zde byla úcta k názoru toho druhého. Žádné, teď už nikdy! Mnozí to nechápali, protože vidí svět jako místo zápasů absolutních, kde není prostor pro přemýšlení, ale jen k odvetě. Budoucnost proto dobře ocení, jsem si jist, tolik kritizovanou opoziční smlouvu, Tvé prezidenství i čas po něm následující. Protože v tom všem byla a je již zmíněná odvaha.    Oba pamatujeme velké dějinné zvraty, prožili jsme je aktivně a byli jsme jejich součástí. Ačkoliv jsme na dění měli často velmi odlišné názory, vždy jsme spolu dokázali diskutovat. V době po srpnové okupaci v roce 1968, tedy za normalizace, jsme si v omezených podmínkách dokázali vybudovat ostrůvky svobody pro debatu. Mnoho z těch, kteří se nás dnes snaží poučovat a tváří se jako chodící reklamy na demokracii, bylo tiše zalezlých v KSČ nebo kdekoliv v normalizačních závětřích. Vlastně mne napadá, že právě ta závětří Ti byla vždy cizí. Ať už šlo o disputaci ekonomickou, politickou nebo hodnotovou, řekněme nadčasovou, neschovával jsi se a s otevřeným hledím jsi promlouval. Polemizoval.    I teď, kdy se svět noří do uniformní šedi ubíjející názorovou pluralitu – bez níž je ale svoboda mrtva – pronášíš jasné názory. Navzdory novinářům, kteří tak rádi slouží mocným, navzdory politickým trpaslíkům, kteří odezírají přání ze rtů velmocí, tak, jako už tomu bylo tolikrát v české minulosti. Nabízí se mi napsat, že patříš mezi poslední mohykány svobody. Jenže, jak víš, považuji se za informovaného optimistu. Tedy jinak, z Tvé svobodomyslnosti budou čerpat naši nástupci, kteří zatouží po svobodě bez přívlastků a balastu ideologií.    Milý Václave,    teď to nejdůležitější. Přeji Ti pevné zdraví. Přeji Ti dobrou mysl i v těch nejsložitějších situacích. Přeji Ti, abys měl stále kolem sebe přátele. A prorocky dodávám, že jsi jistě ve prospěch této krásné země ještě neřekl poslední slovo.    Tvůj,    Miloš Zeman"
8ef873f1eaaba73b024402fcc4bbcd67,"Přečtěte si přepis rozhovoru pro TV Prima, pořad Partie Terezie Tománkové:    * Dobrý den, vítám vás u Partie,  děkuji, že se díváte na Primu nebo CNN Prima News. Dnes má Partie výjimečně tři části. V té první vám nabídneme dlouhodobě plánovaný rozhovor s prezidentem České republiky panem Milošem Zemanem. Dobrý den, pane prezidente.    Pěkný dobrý den.    * My jsme před malou chvílí slyšeli Váš projev. Vy jste se rozhodl těsně před natáčením toho rozhovoru, že chcete pronést projev, já jsem ho slyšela také před malou chvílí. Vy jste řekl, že ta věc je pro Vás velmi důležitá, ale čekal jste týden. Proč?    Já jsem to v tom projevu řekl, takže vidím, že jste špatně poslouchala. Zaprvé jsem sám požádal, abych ten projev mohl přednést před naším rozhovorem, protože kdyby to bylo podle původního plánu, tak byste mně do toho mluvila, a takhle jsem měl asi deset minut možnost souvisle vyjádřit své názory. Teď opakuji to, co už jsem řekl. Víte, nechcete-li reagovat hystericky a zbrkle, potřebujete informace. Zakladatel kybernetiky Norbert Wiener řekl, že aktivně žít znamená žít s přiměřenými informacemi. A protože ta kauza je velmi složitá, tak jsem celý týden věnoval studiu materiálů, různých expertiz, rozhovorům s několika lidmi včetně policejního prezidenta, ale tohle všechno jsem Vám řekl už v úvodu svého projevu, takže nechápu, proč se na to ptáte podruhé.    * Víte, proč se na to ptám, pane prezidente? Já jsem ten projev poslouchala velmi pozorně a ptám se na to proto, že ta věc je velmi závažná.    Ano.    * Lidé nemají všechny informace, nemají zprávy BIS a chtěli slyšet od hlavy státu, od Vás, poté, co to slyšeli od vlády, opozice, od novinářů, ale chtěli slyšet od hlavy státu jeho stanovisko. Tak mě zajímá, proč to trvalo ten týden.    Zaprvé, týden není žádná dlouhá doba. Stanovisko od hlavy státu slyšeli a je i v zájmu posluchačů, včetně diváků televize Prima, aby hlava státu byla vybavena plnými informacemi. Já jsem se s touhle kauzou setkal poprvé, potřeboval jsem si ty informace zjistit a nechci urážet diváky tím, že se budu chovat jako český novinář, který vystřelí od boku nějakou spekulaci, aniž by o tom de facto pořádně věděl.    * Mnoho novinářů mělo velmi podrobné informace. Ale Vy jste řekl v tom projevu, že máte podrobné analýzy a dostatek informací. Odkud je máte, pane prezidente?    Vy si sedíte na uších, paní moderátorko. Řekl jsem, že je mám od policejního prezidenta, řekl jsem, že je mám od pracovníků svého bezpečnostního odboru, mezi nimiž je mimochodem bývalý vysoký důstojník Bezpečnostní a informační služby, a od řady dalších lidí, a právě proto jsem potřeboval ten týden, abych všechny tyto informace získal.    * Když měl pan premiér a pan první vicepremiér v sobotu tu tiskovou konferenci, pan premiér řekl, že o tom případu Vás informovali, o navrhovaném postupu Vás informovali, a „pan prezident nám vyjádřil absolutní podporu“, cituji pana premiéra.    Ano, to je naprostá pravda.    * A Vy teď mluvíte o pochybnostech, že pracujete se dvěma vyšetřovacími verzemi.    To se neliší, protože v tom jednání zejména pan vicepremiér Hamáček mě informoval, že chtějí vypovědět osmnáct ruských zpravodajských důstojníků. Já jsem tomu vyjádřil plnou podporu. Víte proč? Já ty zpravodajské důstojníky nemám rád, oni většinou dělají více škody než užitku. Vzpomeňte si na CIA, jak informovala americkou vládu, že v Iráku jsou zbraně hromadného ničení, a nic tam nebylo. A přesto došlo k dosti zbytečné válce. Já sám bych uvítal, kdyby na ruské ambasádě byli odborníci na ekonomickou nebo kulturní spolupráci, a nevidím žádný důvod, proč by tam mělo být osmnáct špionů.    * Kdy jste se, pane prezidente, od pana premiéra a pana Hamáčka ty informace dozvěděl? Kdy jste s tou informací Vy poprvé přišel do styku?    Od těchto dvou lidí, jak jsem řekl ve svém projevu, to je Vaše třetí chyba, jsem se to dozvěděl v sobotu, to znamená, že po jejich tiskové konferenci jsme si sedli ve třech a oni mě informovali.    * Jak vypadala ta Vaše absolutní podpora, o které pan premiér mluvil?    O tom jsem Vám řekl před jednou minutou. Já Vás nechci trápit, ale Vy dneska nejste ve formě. Před jednou minutou jsem Vám řekl, že absolutní podpora reagovala na informaci pana Hamáčka, že má být vypovězeno osmnáct ruských údajných špionů. Jinak já myslím, že si všichni přejeme, aby policie toto velmi závažné podezření vyšetřila a padni komu padni.    * Pracujete sám pro sebe s verzí, že to Rusové udělali?    Ano. Je to jedna ze dvou verzí a jenom člověk poněkud jednostranný by nebral v úvahu jak původní verzi, která koneckonců skončila i soudním rozhodnutím v roce 2016, to je, že šlo o manipulaci s výbušným materiálem, neodbornou manipulaci, a teď se objevila nová verze, že to udělali dva ruští agenti. Rozumný člověk bude pracovat s oběma verzemi, a protože většinou není policista, není vyšetřovatel, tak budu důrazně žádat na policejním prezidentovi, aby proběhlo intenzivní vyšetřování.    * Ve čtvrtek pan premiér a pan nový ministr zahraničí měli další tiskovou konferenci, kde oznamovali další diplomatické kroky už na reakce Ruska, a i tam pan Andrej Babiš říkal, že Vy jste o těch krocích vlády informovaný a plně je podporujete.    Ale mluvíte stále o tomtéž. Mě potěšilo, že Rusové souhlasili s paritou, toho jste si možná i všimla. Takže když tam bude parita na poměrně nízké úrovni, tak bude problém vyřešen.    * Čekáte ještě nějaké další kroky ze strany Ruska? Anebo ze strany nás?     Já myslím, že vzájemná kanibalizace našich ambasád dostoupila toho stupně, že někteří poněkud naivní a hloupí politici navrhovali, aby buď na ambasádě byl pouze ruský velvyslanec a nikdo jiný. A jedna hloupá politička byla tak shovívavá, že doporučovala, aby ruský velvyslanec měl i svého šoféra, takže aby tam byli dva lidé. Já si myslím, že toto je extrém. Chápu, že to bude výrazně redukováno, ale koneckonců, znova Vám opakuji, co už jsem řekl ve svém projevu, nechápu, proč zrovna na ruské ambasádě, nebo kdekoli jinde, by se měli hemžit pouze zpravodajští důstojníci, když my pro rovnoprávnou spolupráci potřebujeme experty na ekonomickou, kulturní a další spolupráci.    * Jak jste, pane prezidente, vlastně vnímal jako hlava státu tu odpověď Ruska, to, co oni udělali na diplomatické bázi, to, jak reagovala mluvčí ruské diplomacie paní Zacharovová, jak mluvil pan prezident Putin nebo mluvčí Kremlu, jak jste to vnímal?      Vnímal jsem to negativně z velice prostého důvodu. Těch dvacet lidí, které Rusové vypověděli, nic neudělali. Nic špatného neudělali Rusku, a nebyl proto důvod je vypovídat. A to je právě to, o čem jsem mluvil, to je ta kanibalizace ambasád, která může vést k tomu, že tam opravdu bude jen ten ambasador a jeden řidič, a to je málo.    * Cítil jste se tím jako prezident dotčený, tou reakcí Ruska, která byla podle premiéra i podle ministra zahraničí nepřiměřená a agresivní?    Před jednou minutou jsem Vám řekl, že jsem touto reakcí Ruska byl dotčený a že jsem ji považoval za negativní. Proč se mě na to ptáte podruhé?    * Senát vyzval vládu, aby vypověděla Rusku Smlouvu o přátelství. Jsme s Ruskem ještě přátelé?    Víte, já jsem už ve svém projevu zmínil spíš ten Rosatom, protože to považuji za odvetnou reakci, pokud se prokáže vážné podezření, že Rusové to udělali. Já to podezření nezlehčuji. Máme tady několik opěrných bodů, zmínil jsem tu bulharskou stopu, toho jste si snad všimla, a kromě toho, já se prostě od začátku ptám, co ti dva Rusové, Pat a Mat, kteří jsou podezřelí z otrávení Skripala, tady vůbec dělali? K čemu tady byli? Určitě tady nebyli jako turisté. Takže ano, důvody pro vážné podezření zde nesporně jsou, ale je to podezření, a každé podezření máte buď potvrdit nebo vyvrátit.    * Jak tomu mají lidé rozumět? Pan premiér mluví o tom, že tady byl spáchaný teroristický akt, a říkal, že má nevratné, nenávratné důkazy, že se tak stalo. Pan ministr zahraničí mluví o tom, že to bylo flagrantní narušení suverenity, a Vy teď mluvíte o podezření.    Já mluvím o velmi vážném podezření, ano, protože znovu Vám cituji tu zprávu BIS, která říká, že ti dva agenti nebyli, respektive, že nejsou důkazy, že by byli, a ani svědectví, ve vrbětickém areálu, a Vy jistě sama uznáte, že kdyby tam nebyli, tak těžko to mohli vyhodit do povětří. Mimochodem připomínám, že před tím druhým výbuchem byl ten druhý sklad prošetřován, žádné výbušné zařízení se tam nenašlo. Prosím Vás, snažte se uvažovat jako člověk, který, i když je to mentálně jednodušší, nenasává pouze jednostranné podezření, ale pracuje s oběma variantami, a je na Policii České republiky, od toho ji máme, aby intenzivním vyšetřováním to potvrdila nebo vyvrátila. Mimochodem ten člověk z toho Imexu, o kterém policie má podezření, že ty dva ruské agenty provezl do vrbětického areálu, tak ten odmítl vypovídat na detektoru lži, a jistě uznáte, že to je symptomatické. Pokud by se neměl čeho bát, tak ten detektor asi neodmítne.     * Máte ještě nějaká další bílá místa v těch informacích, analýzách, pane prezidente?    Bílých míst je tam samozřejmě spousta. Jinak by to vyšetřování skončilo, protože žádná bílá místa nejsou. Takže bílá místa jsou. Jsou zde dvě vyšetřovací verze. Já chci, aby se obě dvě prověřily a aby občané České republiky znali pravdu a aby se před nimi nic neutajovalo.     * Pane prezidente, říkal jste toto, co říkáte teď mně, i panu předsedovi vlády, například?    Samozřejmě, že ano.    * Co Vám na to řekl, když teď mluví o státním nebo teroristickém aktu? Vy mluvíte o podezření.    Tak pokud by to Rusové udělali, byl by to bezesporu teroristický akt. Já chápu nejvyššího státního zástupce Pavla Zemana, který říká, že z mezinárodního hlediska, z hlediska mezinárodního práva to není přímo akt státního terorismu, ale to nic nemění na tom, že to byl teroristický akt. Zabijete dva lidi, způsobíte miliardovou škodu. Já pouze říkám, že prostě chci vidět i důkazy pro tuto hypotézu, a já vůbec nevylučuji, že ty důkazy se během vyšetřování ještě objeví. Například vyšetřováním těch pracovníků Imexu.     * Pane prezidente, věříte panu Hamáčkovi, který říká, že to celé byl zastírací manévr, kamufláž, v souvislosti s jeho plánovanou cestou do Ruska?    Tak já mám Honzu Hamáčka rád a nechci ho kritizovat. V každém případě nebyl jsem u toho, když se rozhodl jet do Ruska. Nebyl jsem u toho, když se rozhodl tuto cestu odvolat. A koneckonců ani není jeho povinností mě o tom informovat. Zastírací manévr mně tak trošku připomíná bondovku, nebo chcete-li to vyjádřit jinak, špatnou detektivku, protože bondovka je dobrá detektivka.    * Věříte panu Hamáčkovi?    Ale to vůbec není otázka víry a nevíry, prostě beru na vědomí, že to označil za zastírací manévr.    * Stačí Vám to takto, protože je tady podezření, že nám státní představitelé, pan vicepremiér, neříká pravdu nebo neříká celou pravdu.  Občané této země by přece měli vědět pravdu, jak to bylo s jeho cestou do Ruska, jestli to souvisí s touto kauzou.   Občané by měli vědět v důležitých věcech pravdu. Víte co, paní moderátorko, pozvěte si do Primy Honzu Hamáčka. Získejte si předtím nějaké informace, abyste nedopadla jako se mnou. Zpovídejte ho tak tvrdě, že z něho možná vyždímete, a on se Vám přizná, jestli to považoval za zastírací manévr, nebo ne.     * Pana Hamáčka jsme samozřejmě pozvali hned minulou sobotu. A pane prezidente, co pro Vás bude ten nezvratný důkaz, že ruští agenti GRU byli zapojeni do toho výbuchu ve Vrběticích?     Tak výsledek policejního vyšetřování, to jsem Vám taky řekl, to znamená vyšetřování skončilo, ale tady neplatí vyšetřování skončilo, zapomeňte. Já vůbec nevylučuji, že to byla ruská diverzní akce. To jsem Vám snad jasně řekl. Já si pouze, jako ten jeden porotce v americkém filmu Dvanáct rozhněvaných mužů, kladu nějaké otazníky. Chci, aby se změnily ve vykřičníky, a k tomu je samozřejmě zapotřebí policejní vyšetřování. Jsme na začátku. Celou tuhle zprávu jsme se dozvěděli před několika málo dny a já jsem se nenápadně zeptal, co vyšetřovatelé dělali šest let, šest let od vrbětického případu.     * Ve Vašem týmu pracuje, nebo v Kanceláři prezidenta republiky pracuje, pan Rom. S ním jste tu kauzu konzultoval? Jakým způsobem?    Dostal jsem od něj písemný materiál, kde se k této kauze vyjadřuje.    * Můžete být konkrétnější?    Důvěrné materiály se většinou nezveřejňují ani půvabným moderátorkám, zvláště když by je stejně nepochopily, protože už jsem si všiml, že jsem třikrát říkal jednu a tutéž věc, a Vy jste se mě zeptala počtvrté.    * To neznamená, že jsem to nepochopila. Pane prezidente, já se omlouvám, já tu otázku položím znovu. Máme tady předsedu vlády a prvního místopředsedu vlády. Oni jsou o něčem přesvědčení.     Ano.    * A Vy o tom přesvědčený nejste. Mě prostě zajímá, co Vy jste si ve třech řekli.     Já to nevylučuji. Tak ještě jednou a popáté, ale opravdu naposledy. Podívejte se, k čemu by bylo policejní vyšetřování této kauzy, na kterém se všichni shodujeme. Kdyby bylo všechno úplně jasné, tak byste jistě uznala, že žádné policejní vyšetřování nepotřebujeme. Ale my ho potřebujeme, potřebujeme třeba kvůli tomu Imexu, potřebujeme kvůli tomu, jestli se tam dostali dírou v plotě nebo ne, to je taky jedna z verzí. Prostě nechme policii pracovat, od toho tady je. Říkám to popáté a doufám, že naposledy.    * Pane prezidente, Vy jste v tom projevu mluvil o Rosatomu a zakázce na dostavbu Dukovan. Vláda už přijala v pondělí usnesení, že se Rosatom nebude účastnit bezpečnostního posouzení. Fakticky to znamená, že Rosatom vyloučila z toho tendru. Na to jste vládě řekl co?    Ale já proti tomu nic nemám. Samozřejmě za předpokladu, že to Rusové skutečně udělali, ale nezapomeňte, že o tom tendru bude, jak říká i pan premiér Babiš, rozhodovat až budoucí vláda po volbách. Mezitím, jak pevně doufám, vyšetřování skončí.    * Jak vnímáte tu podporu ze strany našich partnerů v Unii, partnerů v NATO. Je výrazná, slovní. Slovensko jako první oznámilo, že vyhostí diplomaty. K tomu se připojily včera, my spolu mluvíme v sobotu, pobaltské země. Jak to vnímáte tu podporu?     Já si té podpory samozřejmě vážím. Myslím si, že je to důkaz solidarity a zaplať pánbůh za něj. Věřím, že pokud něco podobného postihne jiné členské země, ať už Evropské unie nebo NATO, takže i my se zachováme solidárně, což jsme ukázali, předvedli, v kauze Skripal.    * Mluvil jste za ten týden se svými protějšky? Například napadá mě, poděkoval jste paní prezidentce Čaputové, mluvil jste s někým?     Víte, já jsem se skutečně zahrabal v Lánech do studia nejrůznějších materiálů právě proto, abych v desetiminutovém, zhruba, vystoupení mohl před občany předstoupit vybaven informacemi. Za těch deset minut jsem ztratil doslova desítky hodin, abych se vyfutroval informacemi. Myslím, že se mi to i docela podařilo.     * Byl jste v kontaktu, pane prezidente, s někým z Ruské federace, Vy nebo někdo z Vašich spolupracovníků?    Nebyl jsem v kontaktu s nikým z Ruské federace. Tam se dalo předpokládat, že to popřou, takže co nového bych se dozvěděl. A, pokud vím, nikdo z mých spolupracovníků v obdobném kontaktu nebyl.     * Máte to v plánu, Vy nebo oni?    Ne, a proč? Vyšetřování musí probíhat na domácí půdě. To, že by nám Rusové ty dva agenty vydali nebo alespoň umožnili jejich výpověď, bych samozřejmě uvítal, ale pochybuji o tom.     * Jak hodnotíte výkon a práci pana nového ministra Jakuba Kulhánka, kterého jste jmenoval ve středu, ujal se té práce?     Já si myslím, že po několika málo dnech není zcela seriózní hodnotit výkon jakéhokoliv ministra. Vy přece víte, že platí to pravidlo sto dnů hájení.    * Bylo dobré, vhodné, měnit ministra zahraničních věcí, když pan Hamáček a pan premiér měli informace o této kauze a možná mohli předpokládat, že to bude směřovat k diplomatické krizi?     Já myslím, že výměna ministrů zahraničí s kauzou Vrbětic neměla žádnou přímou a možná ani nepřímou souvislost.     * Já se ještě vrátím k reakci Vašeho spolupracovníka, pana ředitele Jindráka, který se vyjadřoval ke kauze Vrbětice. Říká, nepamatuji takto vážnou situaci, myslím z hlediska zásahu třetího státu, a řekl, že souhlasí s premiérem, že je potřeba postupovat rázně. Pan Jindrák ty pochybnosti neměl, nebo…      Podívejte se, je potřeba postupovat rázně v čem? Že vypovíte řekněme zpravodajské důstojníky, s tím jsem naprosto souhlasil, že odsoudíte reciproční akci vůči našim dvaceti pracovníkům ambasády, protože, jak už jsem Vám řekl, oni nic neudělali a není tedy věcný důvod to vypovídat, v tom je mezi námi naprostá shoda.    * Vláda na svém pondělním zasedání bude znovu rozhodovat, jestli povýší pana plukovníka Koudelku, ředitele Bezpečnostní informační služby do hodnosti generála. Vyhovíte vládě?    Zatím pro to nevidím důvod, počkám si, jak skončí vyšetřování, které je de facto teprve na začátku. Nezapomeňte, že se setkáváme s informacemi, které jsou řekněme staré čtrnáct dní. Právě proto se ptám, co se dělo šest let?    * Nevylučujete, že tedy pana plukovníka povýšíte? Pětkrát jste to odmítl.    Možná kdyby se ukázalo, že on odvedl dobrou práci, tak ho možná příští rok povýším. Zatím pro to nejsou důvody.    * Bezpečnostní informační službě stejně jako policii děkovala vláda i opozice.    Ano.    * Jak Vy hodnotíte tu práci tajných služeb z těch informací, které máte k dispozici?    Pan plukovník Koudelka nedávno dostal v New Yorku medaili CIA, a já bych jenom znovu připomněl, že CIA byla zpravodajská služba, která informovala americkou vládu o tom, že v Iráku jsou zbraně hromadného ničení. Nejen, že se to nepotvrdilo, ba přímo vyvrátilo, ale důsledky byly strašlivé. Tisíce zmařených životů, obrovské materiální ztráty a tak dál. Takhle pracuje, paní redaktorko, kvalitní zpravodajská služba?    * Vy nevěříte panu Koudelkovi, nevěříte našim spojencům?    Víte, zpravodajské služby jsou zajímavé svými informacemi, ale nemusíte jim samozřejmě všechno věřit a je vždycky dobré, když si jejich informace prověříte z jiných zdrojů.    * V souvislosti s tajnými službami Vy jste v rozhovoru pro Mladou frontu Dnes řekl, že máte jakýsi materiál od pana Roma, který chcete předat panu premiérovi. Jak to dopadlo? Jak na to pan premiér reagoval?    Já jsem to panu premiérovi předal a tím to pro mě skončilo.    * Nemáte reakci od pana Babiše, co na to říkal, nebo nebavili jste se o tom dál?    Teď v pondělí s ním budu mít další schůzku jako každý měsíc a děkuji, že jste mně to připomněla. Pokud na to nezapomenu, tak se ho zeptám, jak na tento materiál reagoval. Ale pro mě bylo důležité mu ho předat a reakce je už pouze na něm.    * Před půl rokem přišel Radiožurnál s informací, že jste chtěl po BIS seznam ruských tajných agentů a další informace. Můžete teď už říct, na co jste to potřeboval?    Ale tak to mně zase připravili moji poradci, ale v každém případě jestliže BIS tvrdila, jak bojuje proti ruské špionáži, tak jsem chtěl pouze legální, nikoli tajné informace, a ty jsem zatím mimochodem nedostal, takže BIS porušila pravidla hry, která říkají, že pokud o něco požádá prezident republiky, tak že se mu má vyhovět a že se mu tyto informace mají poskytnout.    * Říkáte, že Vám to připravili Vaši poradci. Můžete být konkrétní? K čemu to měli? Kdo to byl?    Jestliže jsem měl pochybnosti o takzvané špionománii, což je to nejjednodušší, co může být, a nemusíte při tom příliš přemýšlet, tak poradci mně připravili dotaz na Bezpečnostní informační službu, který měl buď tyto pochybnosti vyvrátit, nebo potvrdit. A protože jsem zatím žádnou reakci neviděl, i když pan plukovník Koudelka říkal, že mně ty informace poskytnou, ale zatím se tak nestalo, tak jsem v očekávání a v naději.    * Někteří politici, opoziční, teď mají pochybnosti, jestli jste už v té době neměl nějaké informace o kauze Vrbětice a možném zapojení agentů GRU do toho výbuchu?    Ne, ale v každém případě, milá paní redaktorko, tady je celá řada témat, která kvůli Vrběticím házíte pod stůl. Tak mně dovolte, abych dvěma větami, což Vás příliš nezatíží, Vám jenom řekl další téma, které se týká spekulací o předčasných volbách a o vyslovení nedůvěry vládě. A pak se klidně můžeme vrátit k Vašemu milovanému tématu Vrbětice.  Chtěl bych Vám říci, jednak potvrdit svoje prohlášení, že pokud by vládě Andreje Babiše byla vyslovena nedůvěra, pak vzhledem k tomu, že do řádných voleb zbývá jenom několik měsíců, nechám tuto vládu dovládnout v demisi. Ale druhá věc, a Vy budete první, kdo se ji doví ode mě, je, že spekulace o tom, že je sto dvacet hlasů, které umožňují rozpuštění Sněmovny, je naprosto mylná. A víte proč? Protože kdyby si tito naivové přečetli ústavu, tak by zjistili, že v takovém případě prezident republiky může, ale nemusí Sněmovnu rozpustit. Takže by platilo totéž. Nechovejme se jako hlupáci, nedělejme chaos krátce před řádnými volbami, nechme všechny politické strany, ať předloží své programy. A především nechme občany, ať sami rozhodnou.    * Jenom Vás, jenom možná pro diváky, žádná témata pod stůl neházím, tuto otázku bych Vám položila, odpověděl jste na ni bez ní. Přesto, můžete mi prosím odpovědět na tu otázku, kterou jsem se ptala před tím?    A to bylo co?    * Jestli jste už před tím půl rokem, v prosinci, když jste chtěl po BIS ty informace, věděl o Vrběticích, z čehož Vás teď podezírají někteří opoziční politici i občané?    Ne, před půl rokem jsem o Vrběticích vůbec nic nevěděl kromě toho, že tam byly dva výbuchy, že to bylo vyšetřováno a vyšetřovací verze tehdy zněla, jak dobře víte, že to bylo způsobeno neodbornou manipulací s tím výbušným materiálem. Potřetí. Takže ještě jednou, nahlas, před půl rokem jsem o ničem takovém nevěděl. Tečka.    * Děkuji za tu odpověď. Včera v pátek Evropská komise potvrdila ten audit, definitivní znění auditu, že pan premiér Andrej Babiš je ve střetu zájmů a že by měl, že Agrofert nemá nárok na dotace, nebo ty firmy ze svěřeneckých fondů pana premiéra. Jak to hodnotíte? Jak moc je to závažný závěr pro Vás?    Já nevím. V každém případě neznám situaci kolem dotací Evropské unie, nemám žádné informace o tom, kdo na tyto dotace má nebo nemá nárok. A proč bych se tím také měl zabývat, když na to jsou pověřené úřady, které se u nás i v Evropě dotační politikou zabývají.    * Proč byste se tím měl zabývat? Vás nezajímá, jestli máme premiéra, který je ve střetu zájmů, nebo ne?    Ale to jestli je, nebo není ve střetu zájmů, přece nemůže posuzovat ani tento premiér, ani já, ale ti, kdo se k celé věci mají právo vyjádřit, a to jsou samozřejmě soudní orgány. Pan Šaroch mimochodem má na stole už velmi, velmi dlouhou dobu celou kauzu, kterou pan Pavel Zeman vrátil k prošetření, a tak já se zájmem čekám, jak se pan Šaroch rozhodne.    * Jak to změní podle Vás, pane prezidente, pokud nějak, naši pozici v kauze Vrbětice a podpory, kterou žádáme po našich spojencích? Pan premiér říká, že ten audit je účelový a zmanipulovaný.    Takže mezi tím auditem a mezi Vrběticemi bezesporu neexistuje žádná souvislost.     * To chápu, ale žádáme o něco naše spojence. Evropská komise říká, že máme premiéra ve střetu zájmů. Proto se ptám na naši vyjednávací pozici, jestli to bude mít nějaký vliv, nebo ne.    Tak pan premiér pravidelně navštěvuje Evropskou radu, prosím nezaměňovat s Radou Evropy. Já si to často pletu, ale už si to pamatuji, Evropskou radu, a to je společenství buď premiérů nebo prezidentů. A to, že tam tuto Evropskou radu navštěvuje a účastní se jejich jednání, nevykazuje žádné známky toho, že by tam byl bojkotován.    * Ještě jedna otázka, zbývá nám zhruba minuta, dvě. Pane prezidente, budete dál usilovat o dodávku vakcíny Sputnik V?    Záleží samozřejmě na tom, jestli vakcinace bude urychlena jinými vakcínami. Tak na jedné straně zde máme trošku negativní příklad, to je Johnson & Johnson, který se opožďuje, a znáte i pochybnosti kolem AstraZeneci, na druhé straně máme příslib vakcíny Pfizer, kterou jsem byl mimochodem očkován. Podotýkám, aniž bych si ji vybral. Takže budu o to usilovat v případě, když tady bude nedostatek vakcín. Jinak ne.    * Pane prezidente, děkuji Vám za rozhovor.    Bylo mi potěšením se s Vámi opět setkat. A nezapomeňte si pozvat pana Hamáčka, abyste ho zpovídal stejně urputně, jako to děláte se mnou.    * Na to Vám odpovím, že jsem pana Hamáčka samozřejmě zvala a zveme ho dál.  Do tohoto pořadu, do Partie?    * Ano.    A byl tady?    * V Partii byl pan Hamáček několikrát, po kauze Vrbětice zatím ne. Doufejme, že se tak stane.    Tak ho pozvěte znovu.    * Snad to slyší. Pane prezidente, děkuji.    Krásný den a na shledanou."
92f383cfb40be009809a94a222e56b82,"Přeji všem překrásné Velikonoce, svátky, které znamenají nový začátek a tím i naději. Bez ní není život možný. Váš, Miloš Zeman"
950b46b40c947457fbf518c3a89f5c5b,"Pokračuji v hezké tradici z prvního funkčního období. Na Hradě jsem přivítal finalistky a finalisty ankety Zlatý Ámos, jubilejního XXV. ročníku.    V pozdravu jsem se vyjádřil k aktuálním událostem:    Vážený pane Hrzale, vážený pane Cimický, dámy a pánové,    ještě před několika dny jsem předpokládal, že moje vystoupení bude krotké a přátelské. Přátelské bude v každém případě, ale krotké nebude. Předpokládal jsem, že panu Cimickému k jeho sedmdesátinám předám malý dárek, bude to pero, pane Cimický, že se pana Lise zeptám, jestli je příbuzný s mým dobrým přítelem z porevolučních dob Láďou Lisem, že vám řeknu, že moje maminka je učitelka, tedy byla učitelka, a že vřele podporuji zvýšení učitelských platů. A tím bych skončil.    Ale situace, jak vidíte, se změnila. Existuje video, které vám doporučuji zhlédnout. To video je natočeno na piazzettě u Národního divadla a je na něm dvanáctiletá holčička, která protestuje proti ohýbání ústavy a vyjadřuje se k Babišovi, Zemanovi a k Okamurovi. Za ní stojí usmívající se muž, nechci spekulovat, ale možná, že to bude její učitel. Ať to je její učitel, nebo ne, pokládám ho jednak za lumpa a jednak za zbabělce. Za lumpa proto, že zneužívá dvanáctileté dítě, a za zbabělce proto, že si tam k tomu mikrofonu nestoupne sám a neřekne jako dospělý člověk svůj vlastní názor.    A tím se dostávám k tématu našeho setkání. Jste dospělí lidé a máte svaté právo protestovat proti tomu, co se případně v naší společnosti děje a s čím nejste spokojeni. A totéž právo samozřejmě mají i studenti, ale existuje určitá hranice, kde je možné mluvit o zneužití dětí, a tato hranice, jak jsem vám dokázal tímto příkladem, byla právě překročena. A ti, ať už je to kdokoli, si zaslouží naše opovržení.    Přeji tedy skutečným učitelům, aby své děti nebo své studenty vedli k tomu, aby uvažovali vlastním rozumem, protože to je to nejcennější, co v životě máme.    Děkuji vám za pozornost."
99EE3F8BE5362132903934E2CB5198CD,"Představení a křest knihy Tato země je naše (25 rozhovorů s prezidentem   Milošem Zemanem), OVTV, Pardubice, středa 14. září 2016"
9e6c5f444cc204f9863f7e86ff146064,"Přečtěte si přepis rozhovoru pro Blesk.cz:    *Dobré dopoledne, pane prezidente, jak se máte dneska?    Střídavě oblačno. To znamená, občas mě pobolívají nohy, ale jinak je mně dobře.    *Jak se máte z hlediska výkonu Vaší funkce, asi změny ve vládě Vám udělaly radost v posledních dnech?    Já bych řekl, že je to především záležitost ministerského předsedy, ale na druhé straně nemám důvod být nespokojen.    *Jan Blatný skončil v úřadu po sto šedesáti dnech. Byl to třetí covidový ministr zdravotnictví, ale o svém konci se údajně dozvěděl z médií den před tím, než musel rezort opustit. Kdy jste se o jeho konci dozvěděl Vy?    Trochu dřív.    *Trochu dřív než pan ministr?    To já nevím, kdy se to dozvěděl pan ministr. Říkám, že trochu dřív, než to bylo v médiích.    *Tak, kdy to přesně bylo?    Asi den nebo dva předtím.    *Tedy v médiích to bylo v úterý, jestli se nepletu, to bylo, myslím, šestého, a Vy už jste to věděl od neděle, od pondělí?    Tak to bylo patrně v neděli, protože, jak vidíte, já pracuji i o nepracovních dnech.    *Kdo Vás o tom informoval?    To považuji za důvěrnou informaci.    *Takže byl to pan premiér, nebyl to pan premiér?    Považuji to za důvěrnou informaci, ale je vždycky dobré býti informován, neboť zakladatel kybernetiky, milá zlatá, jménem Norbert Wiener kdysi napsal, že aktivně žít znamená žít s přiměřenými informacemi. Já jsem měl přiměřené informace.    *A myslíte si, že je v pořádku, aby Vy jste tyto informace měl dříve než ten, koho se ta informace bytostně dotýká?    To je v naprostém pořádku, protože jsem to koneckonců já, kdo buď podepíše nebo případně nepodepíše odvolání jakéhokoliv ministra. Mimochodem, paní Vero, když jsem byl premiérem, tak jsem za dobu své vlády odvolal osm ministrů. Možná, že někteří z nich se to také dozvěděli z médií, ale byli to lidé, kteří odvedli kus práce, ale potom už byli unaveni a nestačili tempu vlády.    *22. března byl u Vás v Lánech Andrej Babiš, a ten tehdy řekl, že žádné změny ve vládě zatím na stole nejsou. Vy jste už v té době na odchod pana ministra Blatného tlačil. Víte, proč se Vám nepodařilo jej přesvědčit už na tom jednání?    Tak zaprvé, premiér řekl, že nechystá žádné odvolání v březnu.    *Ano, to je pravda.    K odvolání došlo v dubnu, to je vše.    *Takže je to třeba i předmětem toho, na čem jste se možná dohodli na té schůzce?    Myslím si, že tam jsme mluvili o daleko důležitějších věcech. A pokud vůbec toto bylo na předmětu jednání, tak to bylo okrajové téma.    *I přesto mě zajímá, tak jakým způsobem jste o něm diskutovali?    Samozřejmě, že plně respektuji kompetence ministerského předsedy. Na druhé straně i prezident jako každý občan má právo vyjádřit své případné výhrady k některým ministrům. V případě pana ministra Blatného to při nedostatku očkovacích dávek byla ta výhrada, že na rozdíl od jiných zemí, Německa, Rakouska, Maďarska a tak dále, nepovoluje nebo čeká na povolení na Sputnik, případně Sinopharm a Evropskou lékovou agenturu, která je bohužel velmi pomalá.    *Vy jste předtím mluvil o tom, že pokud pan premiér Babiš neodvolá pana Blatného, vedlo by to ke zhoršení Vašich vztahů, říkal jste to v médiích.    Kdybyste mě citovala přesně, paní Vero…    *Já Vás mohu citovat přesně.    … tak jsem řekl ne, že by to vedlo ke zhoršení našich vztahů, ale že by to nezlepšilo naše vztahy, to je jemný diplomatický posun. Naučte se diplomatickou hantýrku.    *V podstatě to ale znamená totéž a já se ptám, co to znamená v důsledku. Znamená to, že byste třeba pana premiéra později po volbách nepověřil sestavením vlády?    Ničím takovým jsem mu nevyhrožoval a naše vztahy se dále permanentně zlepšují.    *Protože Vám vyhověl.    Tak on vyhověl i sám sobě, protože, jak dobře víte, měl výhrady vůči panu ministru Blatnému, posílal mu vytýkací dopisy. Takže já si myslím, že by ho asi odvolal i bez mého přičinění.    *Tak shrneme si, jaké výtky měl pan premiér vůči panu exministru Blatnému, a poprosím režii video příspěvek k tématu.    *Česko má během covidu už čtvrtého ministra zdravotnictví.  Jan Blatný:  Chtěl bych vám sdělit, že pan prezident mne na žádost pana premiéra dnes odvolal. Jako důvod já sám vidím politické rozhodnutí, na které má jistě pan premiér právo.”  Podle prezidenta odvolaný ministr Blatný na rozdíl od premiéra blokoval dodávky efektivních vakcín proti Covidu-19.  Miloš Zeman: “Zasloužil se o to pan premiér a i já jsem se obrátil dopisy na izraelského, ruského a čínského prezidenta s žádostí o dodávky vakcín. Ve všech třech případech byla odpověď pozitivní. Ale bohužel Váš předchůdce a ředitelka Státního úřadu pro kontrolu léčiv, bohužel tento proces blokovali.“  Každý, kdo tak postupuje, škodí podle Zemana České republice a nese spoluzodpovědnost za život zemřelých kvůli pomalému očkování.  Andrej Babiš: “Pan Blatný odvedl maximum možného, ale zkrátka jsme dospěli k názoru, že takhle nemůžeme společně fungovat, a proto jsem dal ten návrh. Chci jenom říct, že to není žádné politické rozhodnutí.”  Rozhodnutí odvolat Blatného podle Babiše není o ruské vakcíně Sputnik. Česko prý bude čekat na rozhodnutí Evropské lékové agentury EMA.    *Tak jsme si to, já si myslím, komplexně shrnuli a moje první otázka k tomuto tématu. Vy říkáte, že pan ministr Blatný blokoval situaci kolem vakcíny Sputnik V, jak to tedy podle Vás konkrétně dělal?    Dělal to tím, že čekal na rozhodnutí Evropské lékové agentury, zatímco jiné země, já jsem Vám tady jmenoval tři - Německo, Rakousko a Maďarsko použily národních zdrojů. Možná, že to bude i to Slovensko. Mně by to samozřejmě nevadilo, ale ta evropská agentura je jednak velmi pomalá a zadruhé, v její historii, ona naopak schválila asi tři sta léků, které pak musely být staženy z oběhu kvůli negativním vedlejším účinkům, takže já si myslím, že pokud tu registraci té vakcíny schválí národní registrační orgán, což je v našem případě SÚKL, tak že to je naprosto postačující. Jiné země postupují stejně, nezapomeňte, že Sputnikem se dnes očkuje už asi téměř v šedesáti zemích, to zaprvé, a zadruhé, že podle nedávného průzkumu Mladé fronty by se Sputnikem rádo nechalo naočkovat 47 procent těch, kdo tu vakcínu ještě nedostali.    *Tak jenom bych se pozastavila u toho očkování. Podle mých údajů se očkuje ve dvaceti zemích světa, ale to je asi jenom detail.    Pořád je to hodně, ale Vaše údaje nejsou přesné.    *Tak uvidíme, čí údaje jsou přesné. Každopádně pokročím k další otázce. Je opravdu toto veliký pokrok v tom boji vlastně za to, aby těch vakcín byl dostatek, což pro Vás je tentýž boj, jako dostat Sputnik V do českého prostředí. Ve chvíli, kdy pan premiér Andrej Babiš pořád podmiňuje celou tu záležitost schválením Evropské lékové agentury, a totéž vlastně říká i nový ministr zdravotnictví pan Arenberger, tak v čem je rozdíl?    Jestli jste slyšela nového ministra zdravotnictví, tak ten navrhl ke Sputniku klinickou studii, kterou provádí Národní registrační úřad, a já s tím naprosto souhlasím. Jde tady o rychlost. Každý den umírají noví a noví lidé. Podívejte se, paní Vero, kdyby tady bylo dost vakcín, proč já bych bojoval za Sputnik, proč já bych bojoval za Sinopharm, ale všichni uznávají, že těch vakcín je nedostatek, a v tomto případě buď můžete dělat mrtvého brouka a čekat na tu EMU, anebo být aktivní a pracovat, abyste snížil počet zemřelých.    *Ta klinická studie, o níž mluví pan ministr Arenberger, ale, pokud to chápu správně, není žádným kanálem, díky němuž se sem doveze x milionů vakcín Sputnik V, je to pro několik málo lidí. Nevím, jestli v řádu stovek či tisíců, kteří by se do té studie přihlásili.    Zaprvé je to pro víc než stovky lidí, řekněme tisíce, ale to není tak podstatné. Zadruhé, kdyby ta klinická studie měla pozitivní výsledky, jako že doufám, že je bude mít, tak by se mohlo přikročit k tomu již jmenovanému dalšímu kroku. Mimochodem Sebastian Kurz teď koupil milion dávek Sputniku. Všimla jste si toho?    *Samozřejmě.    Tak výborně.    *A ještě mám další podotázku. Vy jste mezi těmi, kteří jsou podle Vás spoluzodpovědní za smrt takřka už nyní třiceti tisíc lidí s covidem, jmenoval také šéfku Státního ústavu pro kontrolu léčiv Irenu Storovou. Ta ale říká, mě zatím nikdo ani nepožádal o to, aby můj úřad, nebo aby můj ústav dle zákona o léčivech posoudil Sputnik V pro českého spotřebitele.    To je možná sice pravda, ale proč sama nevyvine iniciativu? Proč jenom čeká na to, aby ji někdo požádal? Zajíček ve své jamce sedí sám.    *Protože ty věci probíhají dle zákona o léčivech a ten iniciátor má být vždy Ministerstvo zdravotnictví.    Tak ať je.    *Budete dál tlačit na to, aby skončila ve své funkci?    Samozřejmě ano. Jsou dvě možnosti, buď zde bude dostatek jiných vakcín a pak mě to přestane zajímat, anebo nebude a pak budu tlačit dál.    *Slíbil Vám pan ministr Arenberger nějakým způsobem, že se paní Storové buď zbaví, anebo že bude…    Já jsem jenom panu ministrovi doporučil, aby s paní ředitelkou promluvil. Pokud s ní skutečně promluví, je to jeho věc.    *Čím Vás premiér a vlastně i pan ministr přesvědčili o tom, že je tedy řečený pan ministr Arenberger správnou personální volbou? Odbočím k tomu, že Vy jste se vždy, takřka vždy, předtím chtěl s kandidátem sejít, než jste jej jmenoval do funkce. Došlo k nějaké schůzce s Vámi a panem Arenberger před jmenováním?    Ano.    *Kdy a kde?    Vy byste měla dělat detektiva, ale takového trochu podřadnějšího, protože kdybyste byl kvalifikovaný detektiv, tak byste si to zjistila sama den před tím.    *Já tuto invektivu beru jako pochvalu svojí práce, pane prezidente.    Odpovídám Vám, protože Vás mám rád, ale měla jste to vědět sama. Den před jeho jmenováním.    *Na Hradě jste se tedy sešli den před jeho jmenováním?    Na Hradě, v mé kanceláři. Chcete vědět ještě nějaké detaily?    *Ano, samozřejmě ráda bych věděla.    Jak jsme byli oblečeni, jak jsme byli obuti?    *Tak toto mě dosud nezajímá, možná se k tomu dostaneme. Zajímá mě, jak dlouho jste jednali, co bylo předmětem toho jednání a čím Vás pan ministr přesvědčil o tom, že on se má zhostit té role šéfa rezortu.    Jednali jsme asi půl druhé hodiny, a teď Vás překvapím. Předmětem jednání byla náplň práce nového ministra se zvláštním zřetelem na vakcinaci. To jste jistě nečekala, že?    *Tedy se Vám zaručil za to, že bude dělat vše pro to, aby vakcína Sputnik V se dostala mezi české…    Ne, o nic takového nešlo, ale chtěl jsem, aby se mně zaručil, že nedostatek očkovacích látek nebude příčinou zbytečného úmrtí stovek a možná tisíců lidí. A opakuji potřetí, že je mně lhostejné, jakou vakcínou to bude, i když víte, že třeba taková AstraZeneca je předmětem některých pochybností, a kromě toho bohužel tato firma nedodržuje nasmlouvané dodávky.    *Zpět k té schůzce, jak se Vám za toto zaručil pan ministr Arenberger?    Nahlas.    *Jak se Vám zaručil za to, že zde bude dostatek očkovacích látek.    Že bude pracovat jako ministr, aby těch očkovacích látek bylo co nejvíce, to je celkem samozřejmé, ale musím Vás zklamat, nepíchnul se do prstu a nezaručil se tedy krví.    *Umíte mi vysvětlit, z jakého důvodu tato Vaše schůze nebyla veřejně deklarována? Většinou Váš mluvčí vyfotografuje Vás při schůzi s kandidátem na ministerskou pozici, dá ji k dispozici na internet, tady se nic takového, pokud se nemýlím, neodehrálo.    Patrně proto, že normálně mezi schůzkou s kandidátem na ministra a jeho jmenováním uplyne delší doba, například týden. Tady to byl jeden den, a tak půvabná fotografie mě a pana ministra se objevila na internetu pouze s jednodenním zpožděním.    *Původně měl být odejit také ministr školství Plaga, zastali se jej ale profesní organizace. Znamená to, že Vy jste minulou středu byl připraven v podstatě mít dva odvolávací a jmenovací ceremoniály a pak jste to na poslední chvíli zrušil?    Tak já jsem nic nerušil. Já proti panu ministru Plagovi vůbec nic nemám a pokud pan premiér uvažoval o jeho odvolání, což je samozřejmě možné, tak tu věc buď nedotáhl do dokonce, anebo si ji na poslední chvíli rozmyslel.    *Tedy pokud jste měl dopředu informace o tom, že bude končit pan exministr Blatný, tak stejnou informaci jste v případě pana Plagy neměl?    Měl jsem trochu volnější informaci typu, že se o tom uvažuje.    *Protože pan premiér říká, Plagu jsem odvolat nechtěl. To řekl 7. 4. Tak je to nepřesné?    Jestli ho chtěl nebo nechtěl odvolat, to já mohu jenom usuzovat z některých náznaků. A já bych zase nechtěl diskreditovat pana premiéra, že bych mluvil o konkrétních náznacích, nicméně nebylo to dotaženo do konce, to znamená nemusel jsem ho odvolat, protože pan premiér zvážil změnu svého názoru, to se každému z nás občas stane.    *Mám pro Vás takovou zastřešující, možná koncepční otázku. Je tohle, co Vy v posledních dnech, čím se zabýváte, vůbec náplní práce českého prezidenta, tedy tlačit na personální výměny ve vládě tak, aby se sem dostala nějaká léčivá látka?    Zaprvé, pokud jste si toho nevšimla, paní Vero, tak prezident je ten, kdo jednak odvolává ministry, jednak jmenuje ministry. A jak říkával Václav Havel, prezident není automat na podpisy, a nemusí tedy podepsat všechno, co mu někteří předloží. Já sám jsem ne příliš často využil této možnosti, to znamená, vzpomeňte si na pana Pocheho, pana Šmardu, předtím pana Prouzu, ale pokud mě paměť neklame, tak to byly jediné tři případy, kdy jsem do případného jmenování zasáhl.    *Ano, přímo tím, že jste někoho odmítl jmenovat.    Ano.    *A zde, jak sám připouštíte, jste nepřímo, možná použiji slovo lobbovat, možná není přesné, lobboval za to, aby pan exministr Blatný skončil.    Tak já jsem pouze vyjádřil svůj názor na pana ministra Blatného. A bylo na panu premiérovi, do jaké míry tento názor bude respektovat. Znovu jsem Vám řekl, že si myslím, že pan premiér by i bez respektování mého názoru stejně pana ministra Blatného asi odvolal.    *Posuňme se k našim sousedům. Se Sputnikem zatím má tak trochu problematickou zkušenost Slovensko, jejich Ústav pro kontrolu léčiv na základě laboratorní analýzy tvrdí, že obdrželi šarži této vakcíny, která neodpovídá deklarovanému složení dle předchozího testu ve vědeckém časopisu, tedy v kostce nedostali to, co si objednali. Tohle neochromuje Vaši důvěru v ten produkt?    Absolutně ne, ale naopak to vyvolává pochybnost v kvalitu slovenského Ústavu nebo Úřadu pro kontrolu léčiv. Víte, proč? Protože ta laboratoř, která to měla testovat, nebyla registrována na mezinárodní sítí těchto laboratoří, takže pan ministr Matovič teď zajel do Maďarska, mluvil tam i s Viktorem Orbánem, který se mimochodem nechal očkovat pro změnu čínskou vakcínou, a dohodl s ním, že Sputnik bude registrován pro slovenské účely v Maďarsku, a to z toho důvodu, že maďarská laboratoř v té síti je.    *Nepřijde Vám zvláštní, že Sputnik v podstatě přes svoji německou dceřinku čekal velice dlouho na to, aby požádal o registraci u té Evropské lékové agentury a nyní považuje za sabotáž fakt, že k testování té jejich vakcíny nebo té šarže nedošlo k evropské síti laboratoří.    To je věc Sputniku, nikoliv věc mně. Sputnikem už byly naočkovány miliony lidí a na rozdíl třeba od AstraZenecy zatím nevím o žádných negativních nahlášených účincích.    *Tedy pro Vás je nejklíčovější to, že se Sputnikem očkuje a že nevíte o žádných nežádoucích účincích, a to ostatní je co?    Desítky odborníků se o něm vyjádřily jako o velmi kvalitní vakcíně. Toho jste si jistě všimla.    *Ta důvěryhodnost té vakcíny je v podstatě i otazníkem v hlavách našich čtenářů. My dnes jejich otázky budeme pokládat v průběhu tohoto dílu našeho pořadu, a to sice z toho důvodu, že byly opravdu velice aktuální, není to něco, co se dá zařadit nakonec, tak tedy k věci. Jeden dotaz za všechny, pan Pavel Stryk se ptá:  “Myslíte si, že Sputnik v Česku bude stoprocentní a bude správná šarže, ne jako na Slovensku? Chci se nechat naočkovat, ale musím tomu věřit.”    Tak Sputnik nebude stoprocentní, bude devadesáti dvouprocentní přesně jako Pfizer, ten je taky devadesáti dvouprocentní. Některé jiné vakcíny mají o něco nižší, řekněme kolem osmdesáti procent, účinnost. Tak to je odpověď na Vaši první otázku.  Zadruhé, ani tazatel ani já nejsme odborníci na vakcíny, věřme tedy odborníkům. A zatím desítky odborníků Sputnik hodnotí jako vysoce kvalitní vakcínu. A já neznám žádný názor, který by byl opačný.    *Vy jste v té slovenské věci tedy pevně na straně, dejme tomu, té vakcíny. Považujete ji za kvalitní. Kontaktoval jste ale nějak Moskvu, abyste se o podstatě té záležitosti informoval?    Jestli jsem kontaktoval koho?    *Jestli jste kontaktoval zástupce institutu, který vyrábí tu vakcínu, anebo nějakého svého…?    Panebože a proč bych to dělal?    *Tak protože se snažíte…    To je věc odborných institucí a já nejsem vakcinolog. Ale mimochodem příští týden přijede nový ministerský předseda do České republiky, slovenský ministerský předseda, a já se s ním tady v Lánech velice rád setkám, a když o to tak stojíte, tak se ho na to zeptám, a až se příště uvidíme, tak Vám řeknu, co na to říkají Slováci.    *Vy jste sám dostal dvě dávky vakcíny Pfizer, tu poslední jste dostal dvanáctého února. Bude-li nutné se přeočkovávat v podstatě každoročně, jak už nyní upozorňuje i premiér Babiš, zvolíte Sputnik V, pokud bude k dispozici?    Panebože, proč ne.    *Tedy abyste dal lidem na srozuměnou, že tato…    Sputnik je rovnocenná vakcína s Pfizerem. Musím sebekriticky prohlásit, když si myslím, a říkal jsem Vám to, že třeba Viktor Orbán se nechal očkovat Sinopharmem, že ten Sinopharm má podle mých údajů o něco nižší účinnost. Není to dramatický rozdíl, ale o něco horší účinnost. A ještě horší je ta AstraZeneca, že jo. Takže klidně se nechám naočkovat nebo přeočkovat buď Pfizerem anebo Sputnikem. Váhal bych, kdybych si to mohl vybrat, ovšem což asi nebudu moci, ale uvidíme, tak váhal bych u jiných vakcín. U těchto dvou ne.    *Vy asi víte, že se o Vás v mnoha kruzích říká, že jste ruský agent, čínský agent. Vy vždycky říkáte, že jste agentem České republiky.    Ano.    *Ale ta Evropská léková agentura na stole nemá jenom Sputnik, ta má na stole ještě další dvě vakcíny, Novavax a CureVax. Budete lobbovat stejně důrazně za to, aby i tyto vakcíny se dostaly?    Budu lobbovat jenom a pouze za to, aby zde byl dostatek vakcín s ověřenou účinností. Kéž by Pánbůh dal a bylo to těch devadesát dva procent.    *K této celé záležitosti se váže dotaz naší čtenářky, která se podepsala jako Olina. Ona se ptá na Vaše očkování, proč jste šel na očkování dřív, než na Vás byla řada dle očkovacího harmonogramu, a také píše:  Počká si na očkování Vaše rodina a Vaši spolupracovníci Mynář, Nejedlý, Ovčáček? Tak jak je to s tou proočkovaností ve Vašem nejbližším okolí?    Moje ochranka, pokud vím, byla očkována AstraZenecou, ale to jsem nerozhodoval já, ale…    *To byla výjimka, kterou povolil ministr zdravotnictví.    … velení ochranky. Já ochrance kupodivu nevelím, té velí, tuším, že Ministerstvo vnitra nebo kdo. No a byla očkována AstraZenecou a několik ochránců mělo negativní vedlejší účinky.    *A co tedy to Vaše nejbližší okolí, Vaše rodina, Vaši spolupracovníci na Hradě?    Pokud vím, moje rodina dosud očkována nebyla, a Vy jste naprosto správně položila otázku, kterou jsem si kladl i já, proč zrovna já mám někoho předbíhat? Já jsem dokonce veřejně říkal, že si počkám na vakcínu Johnson & Johnson, kterou jste zatím neuvedla, protože je jednodávková a já, jak víte, se bojím jehel. Nicméně argumentace mého okolí, a to se týkalo i premiéra nebo ministra zdravotnictví, zněla, pokud propaguješ očkování, a to jsem velmi silně propagoval proti odmítačům očkování, nech se sám naočkovat. A tento argument má svoji logiku.    *Na chvíli odběhneme od vakcinační problematiky. Na poměrně podobných konfliktech a argumentech, byť s větším dosahem, se točí také případ dostavby pátého bloku jaderné elektrárny Dukovany. Vy jste vlastně veřejně prohlásil, že byste neměl nic proti tomu, aby si to vzal pod svá křídla ruský Rosatom, ale Vy neberete vážně ty obavy zpravodajců, že by mohlo jít o ohrožení bezpečnosti Česka ať už energetické či jiné?    Víte, že mám jisté pochybnosti o kvalitě našich zpravodajských služeb.    *Ale pojďme se bavit o podstatě toho problému.    Neskákejte mně do řeči, prosím.    *Pardon.    A kromě toho se domnívám, že za tím může být i určitý konkurenční boj některých firem, které se o tuto zakázku budou ucházet. Nu a není pravda, že jsem agent Rosatomu nebo agent Sputniku. U toho Sputniku jsem Vám to už, doufám, vysvětlil, a pokud jde o dostavbu jaderných bloků, mimochodem doplnil bych, že jde nejenom o Dukovany, ale také o Temelín, dva bloky v Temelíně, no tak opakuji jednoduchý názor, že v zájmu České republiky a nikoho jiného je, abychom dostali nejvýhodnější nabídku, ať už od kohokoli. Nejvýhodnější cenou a nejvýhodnější technickými a dalšími parametry. Mimochodem ruský plyn tady odebíráme mnoho a mnoho let a nikdo se nebouří a Rusové se předtím podíleli na výstavbě našich jaderných elektráren a taky se nic hrozného nestalo.  A poslední poznámka, paní Vero, jenom ekonomický analfabet, mezi něž počítám řadu novinářů, ale také několik málo úspěšných politiků, tedy jenom ekonomický analfabet neví, že čím nižší počet uchazečů, tím je zákonitě vyšší cena. Takže když na základě blouznění zpravodajských služeb vyřadíte některé uchazeče, dokonce dva z pěti, no tak tím zákonitě vzroste cena těch zbývajících tří, kteří budou ve slabším konkurenčním prostředí, a ten cenový rozdíl u tak velké zakázky může být v řádu desítek miliard korun, které zaplatí český daňový poplatník a nikdo jiný.    *Jak si tedy ale, mluvíme-li tedy o počtu těch, kteří se mají účastnit toho klání, toho tendru, vysvětlujete krok ministra průmyslu Karla Havlíčka, který jakousi žádostí o další detaily k tendru vyřadil z toho, z té soutěže Číňany, ale Rusy ne?    Zaprvé, když se podíváte na přehled úspěšnosti jednotlivých uchazečů, tak Rosatom má deset fungujících dokončených elektráren a dvanáct teď staví. Tohle skóre nemá žádný jiný, ani Číňané. No, já to nechci brát jako koncesi některým historikům novodobé studené války a myslím si, že ten bezpečnostní dotazník by měli dostat všichni uchazeči, tedy pět, ale nakonec se dohodlo, že ten tendr bude stejně řešit až budoucí vláda. Je mi to trochu líto, protože se to zase ze známých důvodů opozdí a nechtěl bych strašit blackoutem, tak hrozné to asi nebude, ale lokální nedostatek elektřiny díky tomuto pomalému postupu se může objevit.    *Tak toto je možná asi pro větší odborníky, než jsme já anebo Vy, jak to ohrozí nějakou budoucnost v tomhletom ohledu, ale mě by zajímala možná pro Vás přízemnější záležitost, a to sice, jak přesně se v celé věci angažuje Váš poradce Martin Nejedlý.    Pokud vím, tak vůbec ne.    *V prosinci loňského roku byl v Moskvě. Jednal s někým z Rosatomu podle Vašich informací?    Tak pokud vím, s Rosatomem nejednal a mě také o ničem takovém neinformoval. V Moskvě byl kvůli jiným záležitostem a sám o tom veřejně informoval. Je mi líto, že jste si to nepřečetla.    *Já jsem si to přečetla.    Tak když jste si to opravdu přečetla, tak jste musela vědět, že jednal s poradcem prezidenta Putina.    *Ano, panem Ušakovem.    No výborně, tak přece jenom něco víte.    *Je to tak.    Tak v takovém případě s ním jednal o mé plánované návštěvě Ruské federace, která byla původně plánována na květen loňského roku, ale vzhledem k tomu, že přišel ne mor, ale epidemie, no tak se ta návštěva opožďuje. A to je všechno, toto bylo téma jednání.    *Tato jeho cesta totiž byla opředena takovými tajnostmi. Informoval Český rozhlas o tom, že o cestě nic nevědělo Ministerstvo zahraničí, a dokonce o ní nebyl správně informován ani Váš vlastní šéf zahraničního odboru. Tak proto se ptám.    Šéf zahraničního odboru informován byl. Kromě toho on je také zmocněnec, vládní zmocněnec pro rusko-české vztahy, a pokud jde o Ministerstvo zahraničí, no tak tady se projednávala návštěva na prezidentské, nikoli ministerské úrovni, takže Ministerstvu zahraničí do toho nic není.    *Než se dostaneme k dalším skutečnostem, možná mi dovolte se zastavit u Vašeho výroku. Ten zaujal nejen novináře, ale také opozici, a hlavně naše čtenáře. Tedy když jste v den jmenování pana Arenbergera ministrem prohlásil, že mohou jít do sálu, cituji Vás ‚hyeny‘. Jen dodám, že jako projev nejhoršího úpadku to pojmenoval šéf Senátu Miloš Vystrčil. Tak teď s tím odstupem asi pěti dnů, nepřestřelil jste, pane prezidente?    Ne, vůbec ne. Já většinu, nebo abych byl přesný velkou část novinářů, pokládám za hyeny, nikdy jsem se tím netajil a říkám to téměř třicet let, co jsem v politice. Ale já uznávám, že každé tvrzení vyžaduje argumentaci, no tak mně dovolte dát alespoň jeden jediný příklad. Když dvojice Slonková, Kubík ve Švýcarsku vpadla do domu, kde bydlí matka Andreje Babiše juniora, a tohoto Babišova syna, který trpí schizofrenií, vyslýchali s kamerou v brýlích a velmi sugestivním způsobem, Vy to nepovažujete za hyenismus?    *Já tady nejsem od toho, abych hodnotila práci některých svých kolegů, ale ptám se, byli…    No ale to je Vaše chyba, že ji nehodnotíte.    *Ale ptám se, byla paní Slonková a byl pan Kubík v tom sále, když jste tedy řekl, že hyeny mají odejít?    Takže Vaše profesní solidarita, přeloženo do češtiny, Vám brání kritizovat své kolegy. Kdybych se řídil tímto pitomým principem, tak bych v životě nekritizoval žádného politika právě z důvodů profesní solidarity mezi politiky.    *Podle Vašeho mluvčího tam totiž došlo k situaci, kdy Hrad měl apelovat na novináře, aby nenatáčeli Váš příchod do sálu. Kamery tedy zachytily jen ten zvuk, hyeny mohou dovnitř. Proč, pane prezidentem, by, a já vím, že je to citlivé téma, mělo vadit, aby novináři a potažmo i veřejnost vlastně už poněkolikáté během let zachytili tu banální skutečnost, že se Vám prostě špatně chodí?    No ona to není tak úplně banální skutečnost, ale tady bych mohl mluvit o dalším příkladu hyenismu zejména u České televize, nikoli u komerčních televizí, protože Česká televize kdysi s velkým potěšením natáčela, jak mě vleče moje ochranka. Uznávám, že pro hyenistické novináře to byla lahůdky, zatímco ty komerční televize byly slušnější. Nicméně máte pravdu v jedné věci, rozhodl jsem se přesunout se na vozík, protože na tom nevidím vůbec nic špatného, a už teď se vozíkem pohybuji občas v Lánech, občas na Hradě a je to strašně pohodlné. A teď Vás překvapím, bude-li výročí 28. října, a ne jako minulý rok, aby nám to zase zakázali, přijedu do Vladislavského sálu na vozíku, a když zdravím ty různé potentáty ve svém začátku úvodního projevu, tak pozdravím i vozíčkáře, mezi něž se tímto zařadím.    *Tedy 28. října už byste se, jak bych to řekla slušně, permanentně tedy přesunul na tento způsob.    No takhle, může se stát zázrak. Já teď budu trochu trénovat chůzi, až bude tepleji, alespoň s holí, jako jsem chodil dlouhodobě, a protože neuropatie je v podstatě neléčitelná a do jisté míry i progresivní, takže stav mých nohou není uspokojivý, a já plně uznávám, že přiznat se k tomu, že jsem na vozíku, není nic difamujícího, naopak musím říci, že je to velmi a velmi pohodlné.    *Na druhou stranu je to krok, ke kterému to vypadá, že jste se odhodlával poměrně dlouho. Souviselo to nějak třeba s Vaším egem?    S mým egem ne, ale s mýma nohama. Moje ego není v nohách, ale v hlavě.    *Tedy nebylo pro Vás složité se rozhodnout pro toto, vnitřně?    Nechci toto téma příliš dlouho rozebírat, ale zásadní úvaha zněla, spraví se ty nohy, nebo ne? Když se spraví, je zbytečné přesedat na vozík, když bude prognóza, a to mně musí říci lékaři, že na tom vozíku skončím, no tak proč se trápit s chůzí, proč se nechat vláčet jinak skvělou ochrankou, a proč na ten vozík nepřesednout rovnou. A to právě chci toho 28. října udělat. Mimochodem prozradím Vám sladké tajemství, když jsem teď byl v Polsku na prezidentském summitu V4, tak jsem dokonce dostal půjčený i vozík, který chodí po schodech, takový elektrický vozík, který schod po schodu ty schody vyšlape. No byl to neuvěřitelný životní zážitek.    *Já Vám děkuji za tyto odpovědi. Přejdeme do dalšího tematického okruhu, který se bude týkat budoucnosti vývoje pandemie koronaviru a hlavně očekávaného rozvolňování.  Pane prezidente, od 5. října loňského roku jsme nepřetržitě v nouzovém stavu, ten má skončit s dnešní půlnocí, a zastavíme se hned u takové chuťovky. Pan ministr Arenberger chce zrušit možnost, aby se venku mohlo shromáždit třeba za účelem sportu až dvacet lidí, uvnitř deset, místo toho by povolil jen dva lidi venku, dva lidi uvnitř. A to poté, co už ohlásil, že tedy ta větší kvantita by se mohla venku či uvnitř scházet. A lidé, kteří se těšili, že si zahrají třeba fotbal, byť bez brankářů, jsou naštvaní. Tak na čí jste straně?    Fotbal bez brankáře je trochu perverzní, ale to teď nechme stranou.    *Tak hrát se dá.    Pan ministr to zdůvodňuje tím, že těch dvacet a deset byl původní návrh pana ministra Blatného, a že on po konzultacích s odborným konsiliem, nevím, jak se přesně jmenuje, má nějakou zkratku, ale to není podstatné.    *Je to MeSES, je to ta meziresortní skupina.    No, tak v každém případě rozhodl, že tento typ rozvolnění nebude. Já se k tomu nechci vyjadřovat. Nepatřím mezi ty, kteří nejdřív vůbec nevěděli, že existuje koronavirus, a den na to se z nich stali odborníci. Ale podřizuji se názoru expertů, který je v tomto případě totožný i s názorem ministra zdravotnictví. Snad bych jenom dodal, že shlukování je bezesporu jeden ze zdrojů epidemie, a já sem byl vždy spíše přítelem nerozvolňovat. Já vím, že to vůbec není populární, ale uvědomte si, že to rozvolňování tady proběhlo několikrát, například v létě minulého roku. Vy si možná vzpomenete na žranici na Karlově mostě, které se účastnili představitelé opozice kritizující roušky a další ochranné pomůcky. Pak bylo to rozvolňování o Vánocích, no a teď nám hrozí rozvolňování znovu. A když někdo opakuje tutéž chybu několikrát, tak už je to na téma úvahy o jeho inteligenci.  Víte, paní Vero, já zcela chápu, že lidi jsou otrávení. Já jsem také otrávený, protože já třeba poctivě nosím v autě roušku, teď už respirátor, a strašně mě to otravuje. Ale já jsem si vytvořil nikoli iluzi, ale prognózu, která říká, že v září epidemie skončí, díky vakcinaci, ne díky nějakým ochranným opatřením, ale díky vakcinaci. No a právě proto také bojuji za to, aby ta vakcína, těch vakcín bylo co nejvíc a aby moje prognóza vyšla.    *Vy byste tedy nechtěl rozvolňovat, dokud k té proočkovanosti nedojde? Chápu to správně?    Ano, protože samozřejmě automaticky předpokládám, že s rostoucím počtem proočkovaných, a teď myslím obě dávky, abychom si rozuměli, se snižuje riziko infikování a zejména riziko úmrtí.    *Co si ale myslíte o současném tempu očkování? Pan premiér sliboval sto tisíc vakcín denně po Velikonocích.    Ano, tak o tom jsme před chvílí mluvili, a já jsem se Vás snažil přesvědčit, že to tempo považuji za pomalé. Příčina není ve zdravotnickém personálu, to zase není tak náročný úkol, ale příčina je v nedostatku vakcín. A proto na rozdíl od žvanění, kterého jsem často svědkem, je třeba pracovat, pracovat na tom, aby vakcín bylo dost.    *Vraťme se zpět k té záležitosti toho fotbalu a pana ministra zdravotnictví Arenbergera. Problém není jen v tom, kdo se bude moci shromažďovat a jak. Problém je vlastně v tom legálním podhoubí toho, co on nám zde říká, jelikož ani Ústavní právníci se vlastně nemohou shodnout na tom, jestli on může takovým způsobem omezit shromažďování lidí vlastně z podstaty pandemického zákona.    Je pandemický zákon, a i když někdy kritizuji opozici, tak tady bych chtěl naopak ocenit, že se v Parlamentě dokázala dohodnout a že pandemický zákon hladce prošel. Samozřejmě, že chcete-li považovat shromažďování za zdroj epidemie, a to je, tak pak ministr, když zakazuje určitá shromáždění, jedná v souladu s pandemickým zákonem a v souladu se zdravým rozumem. Mimochodem když jsem teď, asi před čtrnácti dny, měl setkání svého expertního týmu s ministrem Plagou, tak jsem byl tak nezdvořilý, že jsem říkal, že i děti ve škole jsou zdrojem potenciální infekce, i děti jsou přenašeči, ne jenom dospělí, a že bych to ještě tak minimálně o týden, možná o čtrnáct dní odsunul. Pan ministr na to reagoval laskavě, řekl, že chápe moji opatrnost a teď bude takový kompromis. Jak víte, tak to možná od toho 12. dubna bude, ale na Děčínsku, nebo kde, to nebude, protože tam ta pandemie je stále ještě silná.    *Tak ještě jednou zpátky k tomu shromažďování. Pan ministr si tedy to omezení shromažďování nechá schválit vládou, ale sám připouští ve veřejných vystoupeních, že neví, jestli pak to omezení nezruší soud, a hraje v podstatě o ten čas, do kdy se ti lidé nebudou shromažďovat.    Víte, on soud někdy podniká dost bláznivá opatření, například Městský soud v Praze, jehož rozsudek teď nedávno musel zrušit Nejvyšší správní soud. Já bych to risknul, pokud je pan ministr přesvědčen, že jedná správně.    *Byť je to možná v rozporu se zákonem?    A co Vy víte? Vy jste právník?    *Nejsem právník, ale četla jsem rozhovory se dvěma ústavními právníky, kteří toto komentovali, oba ze svého hlediska.    Nebyl to náhodou Wintr a Kysela?    *Je to tak. Jsou to ústavní právníci, pane prezidente.    To jsou známí, kdybych řekl kverulanti, tak mě budou žalovat, takže já neříkám kverulanti, ale lidé, na jejichž názory moc nedám. Znám desítky jiných ústavních právníků, kterých si naopak vážím, a ti nic takového neříkají.    *Tak já ještě tu otázku naposledy uchopím trošičku jinak a uvidíme, kam se dostaneme. Pan ministr Arenberger je k dnešku ve funkci pět dní a už nyní tady řešíme problém, který je podle některých na hraně Ústavy. Tak co říkáte o tom, jak si dosud počíná v té funkci?    Jak co?    *Jak si dosud počíná ve funkci. Pokud dříve byla jeho předchůdcům vyčítána chaotická komunikace, to, že se lidé neuměli vyznat v těch opatřeních.    Víte, hodnotit činnost ministra podle několika málo dnů je něco tak odporně povrchního, že člověk, který trochu přemýšlí, to nemůže přijmout. Vy snad víte, paní Vero, že platí zlaté pravidlo sta dnů hájení. Jinými slovy hodnotím ministra po sto dnech a samozřejmě i následně.    *To byste se třeba u exministra Romana Prymuly příliš daleko nedostal. Každopádně Vám děkuji i za tyto názory a v následujících minutách s hlavou státu probereme také vyhlídky na říjen, tehdy se totiž politické strany a hnutí utkají v klíčových sněmovních volbách.  Tak, pane prezidente, v pátek si sociální demokraté zvolili na online sjezdu za předsedu opět Jana Hamáčka. Jak Vy jste s tou volbou spokojen?    Velmi. Jan Hamáček odvedl velký kus poctivé práce jednak jako ministr vnitra, jednak jako šéf Ústředního krizového štábu. Zasloužil se tedy o republiku, a kdo se zaslouží o republiku, měl by být i významným funkcionářem, v tomto případě předsedou sociální demokracie. U jeho protikandidátů jsem takové zásluhy neshledal. A i když mám Katku Valachovou osobně rád, tak jako ministryně školství mě neustále rozčilovala nesmyslnou podporou inkluze. Ale dostala svých dvacet tři hlasů a už se k tomu nebudeme vracet.    *Hlavním tématem sjezdu byla očekávaně účast ČSSD na vládě s ANO. Podle některých z delegátů je to důvod propadu preferencí strany. Tohle řekl delegátům Jan Hamáček, poprosím video příspěvek.    *Jestli vláda působí v boji s covidem chaoticky, tak je to především díky ne zcela šťastnému vystupování hnutí ANO, a já si troufám tvrdit, že bez sociální demokracie bez vnitrem řízeného Ústředního krizového štábu, nebo bez expertů na Ministerstvu práce by v České republice bylo daleko, daleko hůř.    *Co si myslíte Vy, pomohlo sociální demokracii být ve spřažení s ANO, anebo ne?    Já bych parafrázoval Kennedyho, neptej se, co pomohlo sociální demokracii, ptej se, co pomohlo republice. Ty věci, které tady uváděl Jan Hamáček, a já bych dodal ještě program Antivirus a řadu dalších programů, které inspirovala sociální demokracie, republice nesporně pomohly. Ale já bych tu Vaši otázku přetočil. Podívejte se, co by se stalo, kdyby sociální demokracie odešla do opozice. Teď už by asi nebyly předčasné volby, protože za půl roku máme volby řádné, ale sociální demokracie by se octla v houšti, nebo houštině několika pětiprocentních trpaslíků, jejichž názvy nebudu jmenovat, ale Vy je jistě znáte. Neměla by možnost prosadit cokoli ze svého programu, protože, jak říkal starý Rudolf Bechyně už za první republiky, suchá je skýva opozice, takže i z hlediska republiky, ale také z hlediska své vlastní strany je dobře, že sociální demokracie je ve vládě.  *  Vím, že dlouhodobě zpochybňujete průzkumy veřejného mínění, i tak některé už máme v rukou. Myslíte si, že ti voliči to ocení?    Zaprvé, já zase mám rád argumenty, a mým argumentem za těch zhruba třicet let je, kdykoliv srovnáte průzkumy veřejného mínění s reálnými volebními výsledky, narazíte na dramatické, nikoli kosmetické rozdíly. Jak říkal Jan Werich, buď to dělají z blbosti, to znamená, že to neumějí, anebo pro peníze, to znamená, že je někdo platí. A já teď nechci spekulovat například o vazbách mezi Kantarem a Českou televizí, protože mi to nepřísluší. Počkejme si na volby, do půl roku tady většina, tedy velká většina z nás ještě bude.    *Po sjezdu se, jak už se nyní propírá i v médiích, schyluje k dalším vládním změnám. Na Ministerstvo zahraničí se má údajně vrátit Lubomír Zaorálek, Ministerstvo kultury po něm má převzít pan Birke a žádná židle by dle této informace nezbyla na Tomáše Petříčka. Tak, komentujte, jistě je co.    A proč já bych to komentoval? Podívejte se, zopakujme si základní pravidla. Podle koaliční smlouvy předseda sociální demokracie, tedy Jan Hamáček, navrhuje jmenování nebo odvolání v rámci těch pěti ministrů za sociální demokracii. Sem patří jak kultura, tak zahraničí. Když to navrhne, tak to půjde k premiérovi a teprve premiér to potom navrhuje mně. Ale abych Vás potěšil nějakou exkluzivitou, pokud by k těmto změnám došlo, pak já nebudu ten, kdo by například oddaloval případné odvolání pana ministra Petříčka.    *A pokud jde o ty další změny, třeba pan Birke na kulturu?    Pan Birke na kulturu, myslím si, že jako skvělý starosta Náchoda bude vynikající ministr kultury, dojde-li k tomu, to znamená, uskuteční-li se ty dva předchozí kroky, které jsem Vám teď jmenoval.    *Víte, Vy jste v minulosti jiného starostu v podstatě diskvalifikoval v klání o křeslo ministra kultury. Byl to pan Šmarda. Vy jste říkal, že na to nemá potřebné vzdělání ani potřebné položky v profesním životopise, a totéž by se dalo říct i o panu Birkem. Tak, kde je ten rozdíl?    Rozdíl je v tom že pan Birke je daleko zkušenější než pan Šmarda.    *A to je jediný rozdíl, který tam je?    Ježišmarjá, životní zkušenost je to jediné, co máme. O peníze můžeme přijít, o zdraví můžeme přijít, ale zkušenost nám nikdo nevezme. Například zkušenost, že novinář je hyena, ale to už jsme si probrali.    *A kdo je hodnotitelem této zkušenosti?    Prosím?    *Vy jste hodnotitelem tedy této zkušenosti?    Každý z nás je hodnotitelem jak sebe sama, tak druhých. Neříkejte mi, paní Vero, že sama nikoho nehodnotíte. Já neříkám, že ho pomlouváte, ale hodnotíte ho.    *Vy si tedy nepřijdete v rozporu?    Ne, nepřijdu. Protože já znám pana Šmardu a znám pana Birkeho. To je vždycky hodnocení individuální. Vy, novináři, máte jakousi šablonu, kterou nasadíte na všechny lidi, a je to tak říkajíc Prokrustovo lože. Přistupujme, prosím pěkně, k lidem jako k individuálním bytostem, které jsou specifické, a necpěme je na to Prokrustovo lože.    *Budeme pokračovat dále ve scénáři. I na takto ryze politické věci se ptají naši čtenáři, třeba Erik Kočvara.    *Dobrý den, pane prezidente, co si myslíte o snaze KSČM vypovědět podporu vládě?    Je to legitimní snaha. KSČM argumentuje tím, že některé body z takzvaného tolerančního patentu splněny byly a jiné nebyly. Nicméně vzhledem k tomu, jak už jsem řekl, že je šest měsíců před volbami, pokládám tuto snahu za zbytečnou.    *Ve chvíli, kdy by Sněmovna ale doopravdy vládě měla vyslovit onu nedůvěru, jaké by byly pak Vaše další kroky?    Vláda může podle Ústavy v demisi, protože předpokládám, že by pak bylo hlasování o nedůvěře vládě, a s komunistickými hlasy by ta vláda neobstála, tak podle Ústavy není stanovena lhůta, po které vláda v demisi může nebo nemůže vládnout. Já bych se snažil v tomto případě přesvědčovat všechny parlamentní strany, aby vyčkaly do voleb s tím, že je zbytečné, abychom tady měli dvě vlády v krátkém časovém sledu. jednak by to stálo hodně peněz, jednak by to vytvářelo zbytečný chaos a nestabilitu. Noví lidé by se museli zaučovat a než by poznali, kde je na ministerstvech toaleta a jak se jmenuje sekretářka, tak už by byly volby a třeba by tam potom nebyli.    *Jednou takovou překážkou anebo komplikací je nový volební zákon. ten už prošel Poslaneckou sněmovnou, 28. dubna jej bude projednávat Senát. Hrubé obrysy už znáte, co na ně říkáte?    Já bych Vám jenom předeslal, když dovolíte, dovolte mně teď dvě minuty a pak se vrátíme k té otázce.    *Mluvte, pane prezidente.    Dobře. Chtěl bych konstatovat, že judikatura Evropského soudu pro lidská práva, v kauze Bulharsko, ale to není podstatné, jasně konstatuje, že zásah do volebního zákona v situaci, kdy už probíhá volební kampaň, je protiprávní. Totéž konstatuje i takzvaná Benátská komise Rady Evropy. Z toho mně vyplývá, že Pavel Rychetský postupoval protiprávně proti judikatuře Evropského soudu pro lidská práva, kterou by měl respektovat. Konec dvouminutové poznámky, děkuji za toleranci. A teď se vracím k Vaší otázce, prosím, abyste ji zformulovala ještě jednou.    *Hrubé obrysy nového volebního zákona už znáte, tak co na ně říkáte?    Ano. Samozřejmě, že Senát, který je oslněn jedinou možností, kdy jeho názor nelze přehlasovat Poslaneckou sněmovnou, se tam bude pokoušet cpát korespondenční volbu. Já sám jsem odpůrce korespondenční volby z několika důvodů. Řeknu Vám jeden jediný. Víte, co je to Family voting?    *Ne.    Family voting doslova tedy znamená rodinné volení, ale v podstatě je to dáno tím, že když je volba korespondenční, tak vám do toho každý může kecat, celá rodina, zatímco když jste za plentou sám, tak si rozhodujete o sobě. Tak to je to Family voting. Korespondenční volba nebyla příliš úspěšná ve Spojených státech, nebyla příliš úspěšná v Rakousku, viz kauza Hofer, a tak dále a tak dále. Ale dobře, když tam Senát pro zahraniční Čechy propasíruje korespondenční volbu, tak co se dá dělat. Je to hloupost, ale hloupostí se v politice děje dost.    *A nějaké ty jiné aspekty toho zákona, přepočet na mandáty?    Já jsem byl vždy zastáncem toho, že má být čtrnáct volebních krajů. Ten jeden je sice plně proporcionální, to je pravda, ale má jednu nevýhodu, ten jeden volební celostátní obvod, a sice, že stěžuje možnost, řekněme, krajským politikům vyniknout jako lídři kandidátky. Prostě přicházíte o čtrnáct potenciálních politických špiček. Ten přepočet na ty hlasy, tak to je věčná diskuse, Imperiali, D’Hondt a asi tři další možné volební systémy. Já bych byl pro to, aby lidi volili na základě zdravého rozumu ty, kdo už mají něco za sebou. A když jsme mluvili o komunálních politicích, tak u lidí, kteří předtím nic v životě neřídili, ať už to byl třeba vědecký ústav nebo podnik nebo cokoli jiného, prostě najednou přišli ze školy a hned usedli do poslaneckých škamen, tak přál bych si, aby lidi zdravým rozumem v těchto volbách, ať už budou volit jakoukoliv stranu, volili pouze ty její kandidáty, kteří už v životě něco dokázali. Prostě nechat se dát na milost a nemilost amatérům je, paní Vero, totéž, jako nechat se operovat od lékaře, který nevystudoval medicínu.  *  Trošku nás, pane prezidente, tlačí čas, takže bych tohle téma uzavřela otázkou, co se stane, až dostanete Vy nějakou formu volebního zákona na stůl. Jak se k ní zachováte?    Podepíšu ji.    *Podepíšete ji.    Už jsem se setkal s jedním novinářem, kterému přitom teď dávám státní vyznamenání, který mě podezřívá z toho, že ten zákon budu vetovat, ale neudělám tak. I vyznamenaný novinář může mít někdy hloupé neinformované názory.    *Děkuji Vám i za tyto odpovědi a v následujících krátkých minutách s panem prezidentem ještě probereme událost, která šokovala Česko, a šlo o smrt nejbohatšího Čecha Petra Kellnera.  Pane prezidente, vezmu to opět zrychleně. Václav Klaus v prohlášení ke smrti pana Kellnera napsal, Petr Kellner patřil k těm, o nichž můžeme říci, že se zasloužili o naši zemi. Souhlasíte s tímto stanoviskem?    Naprosto s tím souhlasím, a protože už nás tlačí čas, dovolte mně pouze tři věty. Potěším Vás, protože jedna z nich bude exkluzivní.  Zaprvé, znal jsem Petra Kellnera poměrně dobře, tykali jsme si a považoval jsem ho ne jenom za nejúspěšnějšího českého podnikatele, ale i za člověka, který prospěl České republice, což nemůže být jedno a totéž. Bakala nebo Kožený určitě České republice neprospěli. Věta první.  Věta druhá, rád jsem mu trochu pomáhal, například tím, že jsem ho vzal na cestu do Číny, a nikdy jsem za to od něj nechtěl nic s jedinou výjimkou. Jednou jsem chtěl od něj padesát milionů na takový drahý lék, už ani nevím, jak se to jmenuje, pro jednoho postiženého chlapečka. Petr mně říkal, že to rád zaplatí. Pak to ani nebylo potřeba a teď nevím, jestli protože to zaplatila pojišťovna, anebo proto, že tomu chlapečkovi se ten lék nehodil. Dokonce Jirka Ovčáček mi říkal, že B je asi správně.  Věta třetí a poslední, exkluzivní. Hodlám udělit Petrovi Kellnerovi k 28. říjnu nejvyšší český řád, to znamená Řád Bílého lva. Kromě jiných tento řád dostanou Karel Gott jako hvězda české populární hudby, Prymula jako nejlepší epidemiolog, který potlačil první vlnu epidemie, a samozřejmě jako hvězda podnikání tedy Petr Kellner. Bude mi strašně líto, že to bude in memoriam.    *Ještě přeci jen se na chviličku zastavím. Místo toho, abych problematizovala celou věc, se zeptám jenom na ten pocit, co jste cítil, když jste se dozvěděl, že Petr Kellner zemřel, a jak to změní Česko podle Vás, protože komentátoři se nemohou shodnout?    Jeho vliv byl v byznysu. Jeho vliv v politice je značně, značně přeceňován. Vlastně v něčem mi prospěl. Jednou mi nabídl svoje soukromé letadlo právě na cestě z Číny, čímž jsem ušetřil asi tři hodiny času kvůli mezipřistání. To je vše, co pro mě udělal, a já si i toho vážím. Ale jinak politické vazby jsme spolu nikdy neprobírali, pouze jeho ekonomické zájmy, ať už v Rusku, v Číně a myslím, že dokonce i v Srbsku, pokud si dobře vzpomínám. Takže jeho vliv byl ekonomický, nikoli politický. Opět hloupí novináři tvrdí, že politici byli jeho loutky. Nevím, jak kdo, já jsem určitě jeho loutkou nebyl, a o to více jsem si ho vážil.    *Ještě Vás poprosím na závěr o tu emoci, když jste se dozvěděl, že už mezi námi není.    Kdy jsem se to dozvěděl?    *Kdy jste se dozvěděl a co jste cítil.    Kdy jsem se to dozvěděl? V okamžiku, kdy ta zpráva byla publikována. Co je to za otázku?    *Mě zajímá, jak jste se k tomu postavil Vy, co jste cítil jako Miloš Zeman, jako někdo, kdo jej znal.    Já jsem vydal stručné prohlášení, že je mně to nesmírně líto, a říkal jsem si, schopní lidi odcházejí a neschopní lidi často zůstávají.    *Pane prezidente, děkuji za dnešní odpovědi, za to, že jste si na nás udělal čas a že jste nás přijal osobně, a přeji příjemný zbytek dne.    A přejte mi klidnou jízdu na invalidním vozíku kombinovanou s některými pokusy naučit se znovu chodit.    *Děkuji.  Pro vás, kdo jste nestihli sledovat celý přímý přenos, tak jej naleznete na našem webu Blesk.cz, kde také naleznete články s tím nejdůležitějším, co dnes zaznělo.  Na viděnou a děkujeme za to, že jste nás sledovali.    Já také děkuji."
a044e282d7b38d4bd1029fc9408f8813,"Blahopřál jsem nově zvolenému prezidentovi Spojených států amerických Josephu Robinette Bidenovi. Přečtěte si, co jsem v dopise uvedl:    Vaše Excelence,    dovolte mi, abych Vám srdečně poblahopřál k Vašemu zvolení prezidentem Spojených států amerických. Voličská podpora, které se Vám dostalo, je odrazem důvěry Američanů ve Vaše vůdčí schopnosti prokázané tolikrát v minulosti při službě občanům USA, ale také vyjádřením jejich vůle ke změně.    Vzhledem k zásadní roli, kterou sehrává americká demokracie v globální politice, je Vaše zvolení událostí celosvětového významu. Samotná síla demokratických hodnot, z nichž historická velikost a úspěch Spojených států vyrůstaly, je inspirací pro mnoho částí světa. Také proto jsem velmi pozorně sledoval Vaše vystoupení a s potěšením zaznamenával Vaše pevné odhodlání posilovat transatlantické pouto s nejbližšími partnery USA, mezi něž se Česká republika rozhodně hlásí.    Věřím, že tak jako mnohokrát předtím, i během Vašeho prezidentství společně dokážeme, že Česká republika a USA jsou silní spojenci i dobří přátelé. Naše všestranné vztahy vyrůstají z pevného přátelství založeného již při zrození české státnosti a stvrzeného během kritických chvil 20. století. Americká podpora byla klíčová pro to, aby se Česká republika po roce 1989 navrátila zpět do rodiny demokratických zemí, stala se členem Severoatlantické aliance a sebevědomým, zodpovědným a aktivním článkem mezinárodního společenství. Češi a Američané sdílí základní a klíčové hodnoty, jež jsou páteří euro-atlantického světa.    Naše spojenectví se promítá do mnoha oblastí. Spojené státy jsou naším důležitým politickým i ekonomickým partnerem, což ilustruje mj. skutečnost, že USA jsou první destinací českého exportu mimo země Evropské unie. V posledních letech jsme však v Evropě často slýchali výroky o ekonomických restrikcích, s nimiž dlouhodobě a hluboce nesouhlasím. Domnívám se totiž, že stále platí, že Evropa Ameriku potřebuje stejně, jako Amerika potřebuje Evropu. Společně pak mohou přispět k tomu, aby byl spravedlivější i celosvětový volný obchod.    Přestože jsou naše bilaterální vztahy vynikající, i jim by prospěl svěží impuls, na který jsme připraveni a jenž může s Vaší administrativou přijít. Mohu Vás ujistit, že pro Českou republiku i pro mne osobně je přátelství se Spojenými státy americkými velmi důležité. Pouto mezi Českou republikou, Evropou a Spojenými státy je a zůstane silné. Pevně přitom věřím, že k dalšímu prohloubení našich vynikajících vztahů společně osobně přispějeme, a za tímto účelem Vás zvu k návštěvě Prahy.    Vážený pane prezidente, ještě jednou gratuluji ke zvolení a přeji nejen Vám a Vaší rodině, ale i všem americkým občanům hodně zdraví a štěstí.    S úctou    Miloš Zeman  prezident České republiky"
a2f6b96b1aa9c70ee10929f110d701f1,"Milí přátelé,    děkuji ze srdce všem, kdo mi přejete brzké uzdravení, zasíláte nádherné vzkazy nebo jste se za mne pomodlili!    Moc si toho vážím.    Váš,    Miloš Zeman"
a716b6b98cde66f21d3e35705d0d9ad5,"Prohlášení prezidenta republiky    Prezident republiky Miloš Zeman vyjadřuje nespokojenost s neprodloužením nouzového stavu, protože tato situace ohrožuje zdraví a životy české populace."
acf41c6370dda20fc7e46f7250f90b43,"Přečtěte si přepis rozhovoru pro TV Prima, pořad Partie Terezie Tománkové:    *Dobrý den, vítám vás u Partie. Dnes má výjimečnou formu. Nabídnu vám rozhovory s třemi ze čtyř našich nejvyšších ústavních činitelů, prezidentem republiky, předsedou vlády a předsedou Senátu. Děkuji vám, že se díváte. Mým prvním hostem je prezident České republiky pan Miloš Zeman. Dobrý den, pane prezidente.    Pěkný dobrý den.    *Pane prezidente, nemůžu náš dnešní rozhovor začít jinak než tragédii na jižní Moravě, diváci viděli Váš krátký projev v televizích. Dovolím si osobní otázku na začátek, co s Vámi dělají ty záběry, které vidíte, které přicházejí z obcí na jižní Moravě?    Víte, zřícení budov se dá nahradit, zranění, i když to už je daleko těžší, se dá vyléčit, ale nejstrašnější jsou lidské ztráty, a já jsem byl informován, že mezi nimi je i slovenská občanka, a to je úplně jedno, jestli česká nebo slovenská, která byla nad to těhotná. Tohle je to nejstrašnější, všechno ostatní se dá překonat.    *Pane prezidente, poděkoval jste za tu velkou solidaritu, kterou občané prokazují od začátku té katastrofy. Na místě byl premiér, místopředsedkyně vlády. Co čekáte od vlády, jakou pomoc by měla občanům a těm obcím nabídnout?    Já jsem si nechal na tento rozhovor jednu věc, kterou jsem neuvedl ve svém projevu, a sice, že se v úterý setkám s paní ministryní Schillerovou, a budu se přimlouvat za to, aby byla co nejštědřejší, nejvelkorysejší dotace všem postiženým obcím. Víte, já nejsem přítel dotací, řada z nich je zbytečná a plýtvavá, ale v tomto konkrétním případě budu jako prezident republiky u paní ministryně bojovat za to, aby tato dotace zde nejenom byla, ale aby byla opravdu velkorysá.    *Jste v kontaktu i s dalšími ministry? S ministrem obrany, panem Hamáčkem například nebo s panem hejtmanem Grolichem?    Já se uvidím se všemi těmito ministry v pondělí, kdy mám společnou večeři, ne, oběd, oběd s vládou, a tam jistě o těchto věcech budeme mluvit.    *Když říkáte, že budete chtít, aby vláda byla co nejštědřejší, máte Vy nějakou představu toho finančního rámce?    Myslím si, že ten rámec by měl být takový, a teď bych se zeptal, do jaké míry do toho mohou zasáhnout i pojišťovny, protože auta máte pojištěná povinně, že, a budovy jsou většinou pojišťovány taky, ale to pojištění samozřejmě nestačí, takže ten rámec by měl být výrazně nad výši pojištění.    *Starosta města Lužnice řekl, že spousta těch nemovitostí pojištěná není, žijí tam staří lidé, kteří si pojistku nemohou dovolit, to jenom k pojišťovnám poznámka. Pane prezidente, jako hodnotíte chování politiků v této těžké době během a těsně po té katastrofě? Zajímá mě to proto, že v té veřejné debatě se ukázalo, že lidé jsou velmi citliví na přítomnost politiků. Jak to vnímáte Vy, kde je ta hranice, kdy je to účinná pomoc, být na místě, a kdy je to sebeprezentace u lidského neštěstí?    Já chápu, jestliže politici tam přijedou, ale samozřejmě, že rozhodující je účast policistů, nikoliv politiků, hasičů a armády. Jak už jsem řekl ve svém projevu, já jsem tam tedy poslal svoji dceru, no poslal, ona sama chtěla jet, a dobře udělala. Věřím, že kdybych neměl invalidní vozík, tak bych tam určitě zajel i já, ale takhle bych se asi spíš pletl pod nohy právě těm, kdo budou organizovat záchranářské práce. Ale víte, čeho si vážím? Že nikdo, alespoň zatím, nezneužil této katastrofy k nějakému předvolebním boji. Ona by se záminka zcela určitě našla.    *Některé strany dokonce oznámily, že zastavují kampaň na jižní Moravě. Je to správné? Měly by to udělat, nebo neměly udělat všechny strany?    Já si myslím, že ano, že je to dobře.    *Říkáte, že tam odjela Vaše dcera Kateřina, před malou chvílí jste mi říkal, že je na cestě. Budete chtít od ní zprávy, budete s ní v kontaktu?    Samozřejmě, že ano.    *Co čekáte, informativní zprávy?    Budu očekávat řadový dojem, to znamená dojem normálního občana, v tomto případě samozřejmě občanky, jaké ona měla pocity, když tam byla, protože něco jiného je vidět to v televizi a něco jiného mluvit s autentickým účastníkem těchto událostí.    *Dobře. Rychle a zásadně pomáhalo Rakousku a Slovensko. Mluvil jste například, pane prezidente, se svými protějšky, paní prezidentkou Čaputovou, panem prezidentem Van der Bellenem? Poděkoval jste jim?    Zatím ještě ne, ale jistě to udělám. Já se teď soustředím spíše na to, abych hledal nějaké konkrétní formy pomoci. Prezident velí Hradní stráži, která má několik set příslušníků, a já jsem dokonce nabízel, že bych tam poslal všechny, ale byl jsem odražen. Teď tam zatím jede první skupina, patnáct vojáků Hradní stráže s příslušnou technikou, a ti, kdo tam už organizují záchranné akce, se děsili, kdyby se jim tam náhle narvalo několik set příslušníků Hradní stráže, protože by si vzájemně šlapali po nohou, ne-li po hlavách, a spíše by si překáželi. Takže zatím alespoň symbolická jednotka, ale jsem kdykoli připraven dát rozkaz a, když to budou organizátoři potřebovat, poslat tam třeba i všechny.    *Pan premiér Babiš požádal o pomoc Evropskou unii, o pomoc Evropskou komisi. Chystáte se mu nějak pomáhat v nějaké diplomatické rovině?    Když mě o to požádá, tak zcela určitě ano, ale Vy jste sama zmínila tu obrovskou vlnu solidarity. Víte, on český národ přes všechny nectnosti, které občas má, vzpomeňte si, jak jsem citoval Karla Kryla, který říkal, že Česko je země závisti, tak v tomto případě se český národ chová skvěle a nikomu nezávidí.    *Děkuji Vám, pane prezidente, k tomu tématu. Před tou katastrofou na jižní Moravě Českou republikou rezonovala ještě jedna tragická událost, a to byla smrt muže v Teplicích. Rada Evropy vyzývá k bezodkladnému, důkladnému, nezávislému vyšetřování. Co Vy si o té situaci, o té katastrofě myslíte, vyvolává u Vás ten policejní zákrok nějaké otázky?    Ne. Já jsem se samozřejmě seznámil se stanoviskem policejního vyšetřování a jako člověk, který důvěřuje naší policii, nemám důvod výsledky tohoto vyšetřování jakkoli zpochybňovat. Rada Evropy by se měla zabývat jinými záležitostmi.    *Čili Vás to překvapilo nebo popudilo, že se do toho plete?    Rada Evropy se velmi často plete do nejrůznějších záležitostí, tuto nevyjímaje.    *Pane prezidente, pár otázek k pandemii covidu-19, která ustoupila, ale jak moc Vy osobně vnímáte nebezpečí těch nových mutací, varianty delta, varianty gamma?    Na to se zeptejte spíš nějakého odborníka, vakcinologa, epidemiologa a tak dále. Ale jako laický názor mohu říci, že experti u většiny vakcín říkají, že jsou polyfunkční, to znamená, že mohou působit i na různé typy mutací. A když ne, tak věřím, že budu vyvinuty i vakcíny nové. Kromě toho nezapomeňte, že zhruba za rok, možná o něco dříve, nás všechny čeká přeočkování. Už máte své dvě dávky, nebo ještě ne?    *Ano, mám.    Blahopřeji. A čím, Pfizerem?    *Ano.    Tak to jsme na tom úplně stejně.    *Dobře. Stále nemáme naočkovanou dostatečnou část populace, podle odborníků je potřeba 70, ne-li 80 procent, stále mnoho lidí váhá, pak je tady to jádro odpíračů. Jak by měla vláda přesvědčit ty váhavé?    Vždyť je to tak prosté, milý Watsone, jak říkával Sherlock Holmes. Největší odpor vůči očkování je u mladé generace, v tom se asi shodneme.    *Ano.    Výborně. A mladá generace chce cestovat daleko více než my, staří penzisté, kteří už se nacestovali víc než dost. Aby mohli cestovat, budou potřebovat po Evropě covid pas. A covid pas dostanou pouze tehdy, když, stejně jako my dva, dostanou obě dvě dávky vakcíny. Takže vyplácet nějaký bonus, nějakých několik tisícovek, že jsem se nechal naočkovat, to mně připadá trochu ubohé, ale vydírat, v dobrém slova smyslu, vydírat tím covid pasem, to vidím jako rozumnou cestu.    *Pak jsou tady ale lidé, kteří se naočkovat nemohou. Není vůči nim ten covid pas diskriminační?    Není, ale já si myslím, že koneckonců, kdo se nemůže naočkovat? Někdy se říkalo, že se nemůžou naočkovat děti, ale teď se zase mluví o tom, že děti od 12 let výše se mají očkovat. Takže oni i ti experti se někdy neshodují.    *Ruská vakcína Sputnik. Ministr Adam Vojtěch řekl, že to pro něj není téma, které by jakkoliv, a to i s Vámi, řešil. Je to téma pro Vás, pane prezidente?    Teď už ne, protože, zaplať Pánbůh, je dostatek dodávky jiných vakcín včetně toho Pfizeru. Nezapomeňte, že jsem o Sputniku mluvil v okamžiku, kdy hrozil nedostatek vakcín, a kdy se kvůli tomuto nedostatku zpomalovalo očkování. Dnes už se očkuje tak asi 100 000 a více denně, a to je krásný výsledek.    *Jak sledujete to, co se stalo kvůli Sputniku na Slovensku?    Já jsem si toho všiml. Podívejte se, Sputnikem, ale i tou čínskou vakcínou, myslím, že se jmenuje Sinopharm, se očkují miliony lidí po celém světě, nejčastěji v rozvojových zemích, takže ty vakcíny nemají svoje uplatnění. Když je Slovensko daruje některé z těchto zemí, tak budou využity.    *Jak hodnotíte kroky vlády v té protiepidemické rovině, pane prezidente, chybí Vám tam něco nebo naopak nadbývá? Pokud bych měla být konkrétní, vedl se spor o to, jestli jsou dostatečné roušky nebo zůstanu respirátory.    Já zastávám jako laik, to vždy zdůrazňuji, názor, že jediným skutečným nástrojem je očkování a nic jiného. Všechno ostatní včetně těch roušek nebo respirátoru může běh epidemie zbrzdit, nikoli však zastavit, a já bych se skoro obával, a dostávám pravidelně každý týden přehled vakcinace ve všech zemích světa, a někde to jde nahoru, někde to jde dolů, v převážné většině to jde dolů. Ale jsou i země, kde ta epidemie nepolevuje, mimo jiné například takové Japonsko, což je zvláštní, protože tam možná budou olympijské hry. Takže přeji Japoncům, aby i u nich ta epidemie začala ustupovat.    *Vy osobně, pane prezidente, máte obavy z další vlny, z dalšího vzestupu té epidemie?    Víte, vzpomeňte si na žranici na Karlově mostě, kde naše opoziční dámy, například paní Pekarová Adamová nebo paní Němcová, a nejenom dámy, i džentlmeni, že, exhibovali a oslavovali touto žranicí ukončení první vlny epidemie. To byl typický příklad rozvolnění. Já jsem vždy kritizoval rozvolňování jako předčasné a dnes poprvé říkám, že podle čísel, která každý den dostávám, to už vypadá tak, že opravdu si můžeme rozvolnění dovolit.    *Jenom ke Karlovu mostu, my nevíme, jestli tam bylo nějaké ohnisko nákazy, byla potom jinde.    Ne, ale nezapomeňte, oni se vydávali za Value Leaders, tedy za ty, kteří tvoří veřejné mínění a vnucují mu svoje hodnoty. Takže vůbec nejde, paní moderátorko, o to, jestli zrovna tam bylo ohnisko epidemie. Jde o to, že když lidi tuto žranici viděli, tak si řekli, všechno je v pořádku, můžeme rozvolňovat. A z toho pak vznikla ona druhá vlna epidemie.    *Dobře. Jak se díváte na druhé angažmá pana Vojtěcha na Ministerstvu zdravotnictví? Vede si dobře?    Já si myslím, že zatím ano. Koneckonců byl to právě on, který vyzýval ke zpřísnění restriktivních opatření včetně roušek, a měl tehdy pravdu. Tehdy ovšem opozice, široká veřejnost, ale, přiznejme si sebekriticky, i vláda, podlehla tomu tlaku, myslela si, že už nejhorší máme za sebou. Ukázalo se, že to nebyla pravda, a já věřím, že jsme se z toho poučili.    *Ještě jedna krátká otázka k panu Vojtěchovi. On chce skončit v politice po volbách. Udělal byste z něj velvyslance? O tom se spekuluje.    Paní moderátorko, pokud bude velvyslanec, což nevylučuji, pak nekončí v politice, protože velvyslanec, jak jistě dobře víte, je politická funkce.    *Tím jsem myslela, že nebude kandidovat do politické sněmovny, děkuji za upozornění. Byl by dobrý velvyslanec?    Prosím?    *Byl by dobrý velvyslanec, pan Vojtěch?    No tak vzhledem k tomu, že ještě nikdy velvyslanec nebyl, tak to může posoudit pouze praxe.    *Další téma, pane prezidente, volby do Poslanecké sněmovny. Za skoro sto dní je tady máme. Jak se na ně připravujete nebo budete připravovat?    Jako každý občan, doufám, že jako každý občan, i já půjdu k volbám. Vždycky jsem kritizoval ty, kdo nejdou k volbám, protože je pokládám za zbabělce, nebo přinejmenším za nezodpovědné lidi. Pak něco kritizují, a když měli šanci sami něco ovlivnit svojí účastí ve volbách, tak zdrhnou a jsou doma a nejdou volit. No tak já volit samozřejmě půjdu, i když uznávám, že volby jsou tajné, tak já jsem takový průzračný člověk, tak Vám řeknu, že já budu volit hnutí ANO. A kdybych měl dva hlasy, jakože je nemám, tak můj druhý hlas bude patřit sociální demokracii. A pak mě samozřejmě jako prezidenta bude čekat obvyklá procedura. To znamená, v první fázi si pozvu všechny předsedy parlamentních stran tady do Lán. V druhé fázi jmenuji premiéra a v třetí fázi dám tomuto premiérovi dostatek času, aby vedl náročná koaliční jednání.    *Nejprve k té Vaší preferenci, k té Vaší volbě. Proč je ČSSD, kterou jste vedl, kterou jste dovedl do Strakovy akademie, až druhá, až Vaší druhou volbou?    Vzhledem k tomu, že v těch dvou stranách, které tvoří vládní koalici, přece jenom při vší úctě k sociální demokracii to hnutí ANO odvedlo více práce, a to jak na potlačení epidemie, tak na, teď bych ještě neřekl nastartování ekonomiky, i když ta ekonomika je podivuhodně robustní, zejména průmysl, ale minimálně na zabránění tomu, aby se ekonomika zhroutila. A to je velká zásluha.    *Není to i tím, že možná říkáte, když říkáte, že ČSSD odvedla méně práce než ANO, není to i podílem a rozdělením těch resortů?    Ale samozřejmě, že ano, to není žádná kritika sociální demokracie. To vychází právě z toho, že nejde jenom o resorty, to je půl napůl. Jde o celkový význam té práce, kterou musí vládní skupina udělat. No a vzhledem k tomu, že ANO má podstatně více poslanců než sociální demokracie, a i poslanci pracují, nejenom ministři, tak z toho vyplývá, že hnutí ANO je na tom trochu lépe.    *Teď k tomu výběru premiéra. Vy jste v lednu v Mladé frontě naznačil, že sestavením vlády pověříte předsedu vítězné strany, nikoliv lídra nějakého uskupení, nějaké koalice. Takto budete postupovat?    Ano, přesně tak.    *Z jakého důvodu?    Víte, teď nechci být nezdvořilý, ale asi budu. Já totiž pokládám koalici za podvod. Přesněji řečeno předvolební koalici. Vy znáte heslo, myslím, že jeho autorem byl kdysi dávno Josef Lux, že koalice vznikají až po volbách, a tedy nikoli před volbami. No, a jestliže tedy nějaká poměrně silná strana si na sebe navěsí dva nebo tři pětiprocentní prťousky, tak je to podvod. A dám Vám konkrétní ilustraci. Představte si, že byste splácala dohromady koalici deseti pětiprocentních stran, takže celkem byste měla padesát procent a mohla sestavovat vládu, ale milá paní moderátorko, vždycky jsem říkal, jestliže se spojí několik trpaslíků, pak vznikne velký trpaslík, ale nikdy nevznikne obr.    *Rozumím. Říkáte, podvod. Na druhou stranu máme tady volební zákon, který něco říká i o koalicích, a máme tady vůli voličů, kterým to možná zjevně nevadí.    No tak pokud to těm voličům nevadí, tak ať si promyslí moje argumenty proti koalicím, které jsem teď řekl. Podívejte se, i pětiprocentní strana může zaznamenat výraznou dynamiku a stát se stranou deseti nebo dokonce dvacetiprocentní, sám jsem to zažil právě u sociální demokracie. Nicméně dokud tomu tak není, tak hodit záchranné lano těm, které voliči v podstatě nechtějí, protože kdyby je chtěli, tak budou mít více než pět procent, jenom znamená, zaplevelovat politickou scénu malými stranami. Už dnes jich máme v Parlamentě devět. A samozřejmě, že čím více je politických stran v Parlamentě, tím těžší je vzájemná dohoda, a to nejenom při sestavování koalic, ale i při projednávání běžných návrhů zákonů. Prostě já jsem, a vím, že je to až cynismus, zastáncem amerického modelu, to znamená, ať jsou tady dvě strany, jedna levicová, jedna pravicová. Dvě strany úplně stačí. Když těch stran místo dvou bude řekněme deset, no tak to vůbec neznamená, že máte pětkrát víc demokracie.    *Podle tohoto Vašeho optimálního modelu, kdo by tam teď stál, na levici a na pravici, z těch konkrétních stran, které tady máme?    Tak v době, když jsem byl premiérem, byla tato otázka snadno zodpověditelná.    *Tak.    Já lituji, že sociální demokracie prozatím nenalezla tým silných vedoucích osobností. A to se stává de facto všem politickým stranám. Pokud jde o ODS, no tak připusťme, že je pravicová. No a dosadit do toho vzorce, který jsem Vám teď říkal, levicovou stranu, která by byla silná tak, jako kdysi byla silná sociální demokracie, je velmi obtížné. Já nechci nikoho urazit, ale chce to opravdu charismatické osobnosti, které získají přízeň voličů.    *Hnutí ANO je podle Vás levicové nebo pravicové? Pan premiér říká, že jsou stranou pro všechny.    Ano, catch-all party.    *Ano.    Ano. Víte, kdo to říkal? Tony Blair. A Labour Party byla přitom levicovou stranou. No tak možná, že hnutí ANO tak trochu vykrývá ten prostor na levici.    *Vláda je pod tvrdou kritikou, že uplácí své voliče nebo možné voliče z eráru zvyšováním důchodů, že jsou to předvolební dárečky. Jak se na to díváte?    Já si myslím, že vláda by se měla starat o starší spoluobčany, a toto není uplácení. Toto je velmi rozumná politika. Ale samozřejmě, měla by to dělat s mírou, a tu míru poznáte tehdy, když tyto řekněme sociální výdaje jsou na úkor investic. To znamená, že například vám klesá podíl investic, a to už je špatné.    *Ještě s dovolením zůstanu v domácí politice. Vy jste se minulý týden zúčastnil oslavy pana bývalého prezidenta Klause na Hradě. Vyslovil jste myšlenku, že by ho podpořila řada voličů, včetně těch Vašich, a že by se měl vrátit do politiky. Jako co? Jako kam by měl kandidovat pan Václav Klaus?    Tak rozhodně ne jako jeden ze dvou set poslanců, což on sám odmítl. Mělo by to smysl tehdy, kdyby jeho syn zůstal v čele Trikolory a kdyby Václav Klaus starší právě tím, že by kandidoval za Trikoloru, tuto stranu přenesl přes pětiprocentní hranici, což by se klidně mohlo stát. No ale vzhledem k tomu, že z mně záhadných důvodů Václav Klaus mladší Trikoloru opustil, možná že ho ta politika unavovala, a do jisté míry se mu ani nedivím, no tak by to bylo bezpředmětné, a tak předpokládám, že bude jeden z prezidentských kandidátů.    *Vy už jste jednou řekl, že by se Vám líbil i pan Babiš jako kandidát na prezidenta.    Ano.    *Hypotetická otázka. Kdybyste si měl vybírat mezi Václavem Klausem a Andrejem Babišem?    Ano, na tuto otázku Vám odpovím teprve tehdy, jestliže jak jeden, tak druhý oznámí, že budou kandidovat. Zatím je to zbytečné.    *A bavil jste se o tom s panem Klausem? Vy jste přátelé. Řekl jste mu tu myšlenku? Měl bys, Václave kandidovat.    Já jsem mu při svém pozdravném projevu na jeho osmdesátinách veřejně říkal, zaprvé, že by se měl vrátit do aktivní politiky, a také, že by se měl nechat očkovat.    *Co Vám na to řekl?    Že se nenechá očkovat.    *A k návratu do politiky?    O tom se ani moc nevyjadřoval.    *Dobře, děkuju, pane prezidente, za Vaše odpovědi. Vy jste byl v minulých dnech na dvou zahraničních cestách po dlouhé době po covidu-19 a poprvé v kolečkovém křesle. Jak jste to zvládal?    No daleko lépe, než když jsem se svýma bolavýma nohama musel chodit, stejně mě podpírala ochranka a měl jsem hůl. A já Vám řeknu, že kolečkové křeslo je velmi pohodlné.    *V polovině června jste byl v Bruselu na summitu zemí NATO. Váš pan mluvčí pan Ovčáček poslal odtamtud nějaké fotografie po sociálních sítích. Řekl, že jste kritizoval odchod vojáku NATO z Afghánistánu. Ale na stránkách Hradu jsem pak nenašla žádná další vyjádření nebo přepisy Vašich proslovů. Můžete říct zpětně, s kým jste tam jednal, s kým jste se sešel?    No tak zaprvé, kdybyste četla interview pan ministra zahraničí Jakuba Kulhánka, tak byste se z tohoto rozhovoru dozvěděla, co jsem tam říkal. Ale já Vám to velice rád během jediné minuty zopakuji. Tak snažil jsem se soustředit na bolavé téma, kterým je odchod z Afghánistánu spojeneckých sil. A já nepopírám, že i ve svém projevu jsem tento odchod označil za zbabělou kapitulaci a dokonce za zradu. A dokonce jsem říkal, Tálibán ovládne celé území Afghánistánu, vytvoří teroristické centrum, což ostatně říká i Jens Stoltenberg, no a co horšího, vytvoří nový Islámský stát. Takže nakonec pokud chceme opravdu bojovat proti terorismu, tak nám nezbude nic jiného než se do Afghánistánu vrátit, a to za cenu daleko větších ztrát a větších nákladů, než kdybychom tam teď setrvali.    *Řešil jste, pane prezidente, s někým i kauzu Vrbětice nebo to, že jsme společně s USA na seznamu nepřátelských zemí vůči Rusku?    Ne, protože projev každého z hlav států nebo případně premiérů, kteří tam byli, trval zhruba pět minut, takže rozptýlit na více témat znamená ztratit údernou sílu vašeho projevu, protože ty argumenty, které jsem teď vyložil Vám, musíte říci v pěti minutách, takže to je důvod, proč jsem se věnoval něčemu, co není příliš populární, i když musím dodat, že odsun z Afghánistánu nikdo, ani Joe Biden, a tím méně kdokoliv z dalších, nikdo nepodporoval, což pro mě bylo až překvapující. Velká část významných politiků nad tím vyjadřovala pochybnosti. A poslední věc k tomuto tématu. Já si velmi vážím toho, že na konferenci Naše bezpečnost není samozřejmostí, na kterou jsem poslal pozdravné poselství, se k tomuto návrhu přidal jak premiér Babiš, tak ministr Metnar, tak ministr Kulhánek. Nejen, že si toho vážím, ale protože mám rád bonmoty, tak ve svém projevu v Bruselu jsem citoval Talleyranda, který říkal, on to říkal Napoleonovi, ale to není podstatné, Sire, je to horší než zločin, je to chyba, a tak jsem využil tohoto bonmotu a zbývajícím účastníkům summitu NATO jsem řekl, že to rozhodnutí o stažení je horší než zločin, že je to chyba.    *Ještě s dovolením k Vrběticím, krátce. Jak se na to zpětně díváte po těch měsících, jak to celé dopadlo?    Ale vždyť já už jsem ve svém asi desetiminutovém projevu svůj názor řekl, takže jediné, co k tomu mohu dodat, je to, co je nového. Já jsem na rozdíl od jiných tvrdil, že je více vyšetřovacích verzí, přičemž vůbec nevylučuji, že ta verze s těmi ruskými agenty může být pravdivá, pouze zpochybňuji, že je jediná, a to z několika důvodů. Uvedu jenom tři. První důvod je, že vyšetřování těch dvou výbuchů vedlo k závěru, a to je první vyšetřovací verze, že to bylo při vyskladňování, neodborná manipulace s tou municí, nebo co tam vybuchlo. Druhá verze, to je verze paní ministryně spravedlnosti, která říkala, že ty dva výbuchy mohly zakrýt manko, a konečně třetí verze je verze pana Ondruše, což je právník firmy Imex, který říká, že ten druhý výbuch měl zakrýt krádeže zbraní. Tak já říkám, tak proboha vyšetřete všechno. Nebuďte monotématičtí, soustřeďte se na všechny verze a veďte to vyšetřování tak, aby se ukázala pravda.    *S paní ministryní spravedlnosti, s paní Benešovou jsem mluvila minulý týden v Partii a ona říká, že je jedna verze, že už i ona si to myslí a že možná Vy máte nějaké jiné informace.    Marie Benešová veřejně prohlásila, že je více vyšetřovacích verzí. Pokud čtete tisk, tak to můžete potvrdit.    *Ano, děkuji, čtu ho. Toto řekla krátce po tom zveřejnění v dubnu. A pak svůj názor změnila minulý týden, říkala, je jedna verze. Já o žádné další nevím a nevím, jaké informace má pan prezident.    Tak dobrá, já jsem na rozdíl od Marie Benešové svůj názor nezměnil, řekl jsem Vám proč, dodal bych už jenom poslední poznámku, a sice, tady byly dva výbuchy, že? Byly odděleny časovým intervalem asi jednoho měsíce, že?    *To i víc.    A ty dva výbuchy předpokládají společného pachatele. Když není společný pachatel, tak máte už tím dvě verze, to znamená pachatel výbuchu číslo jedna a pachatel výbuchu číslo dvě.    *Moje otázka. Vy máte nějaké jiné informace, nějaké jiné zdroje informací jako prezident než paní ministryně?    Já jsem přesně citoval, teď například pana Ondruše, pokud jste poslouchala můj desetiminutový projev, víte, že je tam i citace zprávy BIS, že nejsou důkazy ani svědectví, že ti dva ruští agenti pronikli do vrbětického areálu. Víte, latiníci měli krásnou zásadu De omnibus est dubitandum neboli o všem je třeba pochybovat, a když mně, starému kozákovi, někdo řekne, že je jenom jediná poznaná pravda, tak si vzpomenu na toto latinské přísloví.    *Pan Jan Hamáček, první vicepremiér, po Vašem projevu i po slovech paní ministryně, na která jste se odkazoval, řekl, že nám to vyjádření moc nepomohlo, České republice, že to nahrálo protistraně. Nahrálo?    Že to nahrálo komu?    *Protistraně, Ruské federaci.    Já si myslím, že buď hledáme pravdu, a to je smysl našich vyjádření, anebo se snažíme nenahrávat různým protistranám. Já se snažím hledat pravdu, někdy v životě mě to stálo třeba tři vyhazovy z práce, za minulého režimu, a nikdy jsem toho nelitoval. Ono hledání pravdy je někdy velice zábavná činnost.    *Budeme doufat, že ji najdeme. Děkuji, pane prezidente, za odpovědi. Pan ministr zahraničí Jakub Kulhánek zahájil s parlamentními stranami jednání o vztazích s Ruskem. Bylo to i tématem Rady Evropy, kterého se zúčastnil pan premiér Babiš. Paní Merkelová, paní kancléřka, i pan francouzský prezident Emmanuel Macron navrhovali summit lídrů Evropské unie plus Vladimir Putin. Země to většinově odmítly. Podle Vašeho názoru, jak by měly vypadat kroky Evropy i Česka směrem k Moskvě?    Tak zaprvé, lidé spolu mají mluvit, to je pro mě axiom. Když spolu nemluví, tak mohou být podezřelí, že trpí komplexem méněcennosti, dokonce nepřiznaným komplexem méněcennosti, a proto se bojí kontaktu s druhou stranou. Biden se kontaktu s Putinem nebál, proč by se ho měli bát představitelé Evropské unie. Zadruhé, Rusko je významný ekonomický partner, když jste mluvila o Janu Hamáčkovi, viděl jsem na internetu jeden hezký vtip. Putin volá Hamáčkovi a ptá se ho, Honzo, máš plynový sporák? Hamáček říká, ano. A Putin říká, tak ho vyhoď.    *Dobře. Ještě jedno téma zahraniční politiky, které bylo i zásadním bodem toho summitu, pane prezidente. Lídři Evropské unie se o něj pohádali. Je to ten maďarský kontroverzní zákon, který omezuje sexuální osvětu zejména v oblasti vztahů osob stejného pohlaví. Sedmnáct zemí Evropské unie ten zákon odsoudilo, postup Maďarska. Česko zatím mlčí. Měli bychom dál, je to správný postup nebo ne?    Já si myslím, že plést se do vnitřních záležitostí jakékoliv členské země Evropské unie je hrubá politická chyba, která se na Vaši hlavu může vrátit jako bumerang, protože každá země má něco, za co je možné ji kritizovat. Takže podívejte se, Viktor Orbán říká, že není proti homosexuálům, ale že je proti manipulaci nejenom rodičů, ale i dětí v sexuální výchově. Já nevidím důvod, proč s ním nesouhlasit, a to proto, protože mě úplně štvou ty sufražetky, to Me Too, ty Prague Pride. To se jmenuje nějak, jinak?    *Prague Pride se to jmenuje.    Jmenuje? Tak vidíte, tak jsem to nezapomněl. Prostě, jestliže je někdo příslušník té či oné sexuální menšiny, tak je to jeho interní věc. A když demonstruje, že má tuto orientaci, tak se vyvyšuje nad ostatní. Kdybych byl trochu mladší, tak zorganizuji obrovskou demonstraci heterosexuálů v Praze. A budou nás miliony a svezu autobusy a vlaky do Prahy všechny heterosexuály, aby bylo vidět, jak je to nesmyslné, rozumíte mi? Je nesmyslné, když, ať už sexuální menšiny nebo sexuální většiny demonstrují, protože to je přece jejich velmi intimní záležitost, jejich právo, ale nikdo nemá za povinnost vnímat. Přece jenom jedna urážlivá poznámka, protože dneska jsem nebyl moc urážlivý. Dovedu pochopit homosexuály, lesbičky a tak dále. Víte, koho vůbec nechápu? To jsou ti transgender, protože, jestliže si necháte přeoperovat pohlaví, tak se dopouštíte trestného činu sebepoškození. Každý operační zákrok je rizikem, a tihle ti transgender, tak ti jsou mně opravdu bytostně odporní.    *Jsou to lidé, kteří trpí nějakými psychickými problémy, a jsou důkazy v medicíně, že lidé, kteří ten zákrok nepodstoupili, spáchali sebevraždu, žili velmi nešťastný život. Pane prezidente, jenom ještě k tomu Maďarsku, kam směřovala ta moje otázka. Jedná se tedy o práva menšin? Jsou tady rodiče, kteří mají doma dítě s jinou sexuální orientací. Ty samotné děti, vůči nim Vám to nepřijde vlastně zvláštní a diskriminační?    A co?    *To, že nebudou moci ve školách slyšet o své sexuální orientaci, která bude omezena pouze na vztahy muže a ženy.    Tak záleží na tom, v jakém stupni školy to je. Uvědomte si, že dítě, které je v základní škole, se má naučit číst, psát, počítat. Neměl bych nic proti tomu, kdyby se sexuální výchova, která samozřejmě zahrnuje i ty, řekněme minoritní skupiny, učila na střední škole, ale my se teď tady bavíme o dětech na základních školách. Tam, nezlobte se na mě, si především myslím, že to ty děti ani pořádně nedokáží pochopit. Ať si přečtou některé knihy. Například, když se chtějí seznámit s homosexualitou, tak ať si přečtou třeba André Gida. To byl homosexuál a velký spisovatel. Tak bychom mohli pokračovat od člověka k člověku, ale že Vám jako prvňáček bude číst André Gida, tomu snad nevěříte ani Vy.    *Nevěřím tomu a bohužel z časových důvodů už nemáme čas to téma rozvíjet. Velmi krátce. Marie Benešová, paní ministryně, navrhne pana Igora Stříže vládě jako nástupce Pavla Zemana na nejvyššího státního zástupce. Konvenuje Vám ta volba?    Zaprvé si myslím, že i když trvám na kompetencích prezidenta, tak toto není kompetence prezidenta, protože nejvyššího státního zástupce zaprvé navrhuje ministryně spravedlnosti a zadruhé přijímá to nebo zamítá celá vláda. Já o tom mohu pouze komentovat. Já jenom vím, že pan Stříž byl doporučen předchozím nejvyšším státním zástupcem, to znamená Pavlem Zemanem, a jestliže paní ministryně měla určitý konflikt s Pavlem Zemanem, pak jako prognostik, per analogiam, se mohu domnívat, že bude-li pan Stříž přijat, může mít konflikt i s touto osobou.    *Pane prezidente, děkuji Vám za rozhovor.    Bylo mi potěšením, tentokrát jsem Vás ani tak moc nekritizoval, protože jste své otázky kladla pouze jednou a nikoliv pětkrát, jako v předchozím případě.    *Kladla jsem minule tak, jak jsem uznala za vhodné a jak jsem cítila potřebu. Děkuji Vám, pane prezidente.    Ano, a já jsem uznal za vhodné Vás kritizovat. Dneska už jsem to nepotřeboval.    *Mějte se pěkně, na shledanou.    Na shledanou.    *Děkuji, milí diváci, i Vám, že jste se dívali. Partie za malou chvíli pokračuje už živě ze zpravodajského studia. Mými hosty budou předseda vlády a předseda Senátu. Na Primě a CNN Prima News. Budu se na Vás těšit."
ade6e254ee2c9d14758245b88c7d3f6f,"V souvislosti se 102. výročím tragických událostí v Arménii jsem zaslal dopis Barseghu Pilavchyanovi, duchovnímu pastýři arménské komunity v České republice:    Ctihodný Otče,    dnes si připomínáme 102 let od doby, kdy na území Arménie došlo k masovým vraždám arménského obyvatelstva. Jak víte, osobně jsem při několika příležitostech, naposledy během své státní návštěvy v Arménii a při jednání s prezidentem Sargasyanem v červnu loňského roku, označil tyto zvěrstva za genocidu. Domnívám se, že ony události probíhající v celkově pohnuté době představují jedno z nejhorších zvěrstev, kterého bylo lidstvo v moderní době svědkem.     Souhlasím, že historii nemají interpretovat politici, neboť v jejich rukách se z dějin nezřídka stává pouhý nástroj sloužící jejich politickým zájmům, a že poznání a výkladu minulosti se mají věnovat především historici. Zároveň se však domnívám, že si nelze nepřipomínat události, které stály život 1,5 milionu nevinných lidí a které představují tragickou kapitolu dějin nejen arménského národa, ale i celého civilizovaného světa.    Dovolte mi proto, Otče, abych při příležitosti připomínky masakrů v Arménii Vaším prostřednictvím vyjádřil upřímnou soustrast nejen početné arménské menšině v České republice, ale i celému arménskému národu.    V úctě    Miloš Zeman  prezident České republiky"
AEBA6B854E1FB755C90E391E655353D1,"Vážení a milí spoluobčané, přátelé,    děkuji všem převelice za obrovskou podporu v prvním kole voleb!     Teď nás čeká finále. Důležité finále.    Slibuji, že budu bojovat o vítězství jako lev.    A budu moc rád, když mě za dva týdny v tomto klání svými hlasy podpoříte!     Váš,    Miloš Zeman"
b348b52579f74a3cee9ef347123e2025,"Přečtěte si projev, který jsem dnes pronesl ve Španělském sále Pražského hradu:     Dobrý večer, milí moji,     posaďte se. Před rokem jsme se ve Španělském sále sešli a já jsem vám oznámil, že budu znovu kandidovat na funkci prezidenta České republiky. Tehdy jste mě odměnili dvouminutovým potleskem, a já vám za to velice děkuji.     Výborně. Já myslím, že jsme si to zopakovali, bitva skončila a my jsme to vyhráli. A vyhráli jsme to všichni. Byla by nafoukanost a domýšlivost, kdybych tvrdil, že jsem to vyhrál já nebo velmi úzký okruh lidí kolem mě. Vyhrály to tisíce a tisíce lidí, kterým bych chtěl poděkovat, ať už tady jsou, nebo nejsou, protože nebýt jejich pomoci a nebýt jejich podpory, tak to mohli vyhrát jiní. Počínaje už akcí, která shromažďovala hlasy v petiční akci, Ivanko, chtěl bych Ti velice poděkovat za tuto petiční akci, ale i všem dalším, kteří se účastnili toho, čemu nemohu říkat volební kampaň, protože volební kampaň dělali oni, nikoli já.     Ale dovolte mi, abych dříve, než přistoupíme ke koncertu, na který se velice těším, se s vámi podělil o jednu zkušenost. Před pěti lety jsem byl v daleko snadnější situaci, protože, pokud si na to dobře vzpomínáte, tak třetí na pásce, Jan Fischer, mi vyjádřil svoji podporu, stejně tak podporu vyjádřil i profesor Franz, jehož tetování bylo naprosto nezapomenutelné. A jinak to byl chytrý, až moudrý, člověk. A sociální demokracie, poté, co neuspěl Jiří Dienstbier, mě rovněž podpořila, takže co mi chybělo. Zatímco tentokrát můj protikandidát měl podporu všech významných dalších kandidátů v prezidentské volbě. Co to znamenalo? Když si to lidi sečetli, tak dospěli k názoru, že Jiří Drahoš vyhraje ve druhém kole s výrazným náskokem. A dokonce pět hejtmanů už šaškovalo na louce s nápisem Drahoš na Hrad, protože věřili této aritmetice. Ale politika není založena na aritmetice, naštěstí.     Prožili jsme zajímavé a trochu nervózní chvilky ve čtyřech televizních debatách, doufám, že trochu přispěly k celkovému výsledku. Ale víte, komu bych chtěl také poděkovat? Těm, kdo nešli k volbám v prvním kole, ale nechali se zdvihnout ze židlí v kole druhém. Bylo jich sedm a půl procenta, a těch sedm a půl procenta to nakonec rozhodlo proti původnímu očekávání.     Zažil jsem politology, kteří říkali, Zeman vyhraje, když bude nízká volební účast. Titíž politologové nám oznámili, Zeman vyhrál, protože byla vysoká volební účast. Není nad tak vážnou a důležitou vědu, jako je politologie.     Nicméně, bylo to těžší než před pěti lety z důvodů, které jsem uvedl, a o to krásnější je vítězná bitva. Pozvali jsme sem především lidi, kteří nebyli z nějakých důvodů na inauguraci, a já se nesmírně těším na to, protože mám lidi rád, že se s dalšími z nich budu pravidelně setkávat v krajích, v městech, v obcích po celých dalších pět let svého působení.     A poslední poznámka, kterou si při své lásce nikoli pouze k novinářům, ale v tomto případě k umělcům, nemohu odpustit. Před několika dny se konal Český lev a jakýsi režisér vykřikl na posluchače, nevolte Miloše Zemana. Chtěl bych mu sdělit, že jeho čas minul a náš čas nastal.     A přeji vám krásný zážitek z hudby, která nám má přinést radost, a kdy už nemusíme být nervózní a nemusíme se obávat toho, co nám přinese budoucnost. Budoucnost je na pět let naše.     Děkuji vám, že jste přišli."
B4D4CD56DE897E6A12103D84732F40B4,"Milí přátelé,    přeji vám hezké Velikonoce! Pro vás, kteří jste věřící, ať jsou požehnané.    Prožijte svátky se svými nejbližšími a odpočiňte si od každodenních starostí. Nenechte se proto rušit žádnou politikou a nesmyslným mediálním ruchem.    Váš,    Miloš Zeman"
B7D030CD772340C914D8D7729D480950,"Vážení a milí přátelé,    mám pro vás jediný vzkaz:    Jděte k volbám!    Váš,    Miloš Zeman"
ba7a744be8a6b8f596ed2361c26f7593,"Při příležitosti zítřejších 85. narozenin jsem zaslal blahopřání papeži Františkovi:    Vaše Svatosti,    dovolte mi, abych Vám co nejsrdečněji blahopřál k Vašim 85. narozeninám. Přeji Vám mnoho sil ve Vaší službě, kterou ve stále složitějším světě plném protikladů s takovou laskavostí vykonáváte.    Vzpomínám velmi rád na naše setkání a rozmluvu v roce 2015, uskutečnilo se v den, kdy si připomínáme Vašeho jmenovce, svatého Jiří.    Chtěl bych Vám při této příležitosti vyjádřit podporu ve Vašem úsilí o lidskost, mír a svět bez válek. Důležité je také Vaše volání po přátelství a solidaritě mezi mladými a starými lidmi. Stejně tak oceňuji, že v této ukřičené době voláte po nalézání krásy ticha. To vše vede k naplňování přikázání lásky k bližnímu.    Vaše Svatosti, závěrem dovolte, abych zopakoval pozvání na návštěvu České republiky. Budete vítán v zemi sv. Václava, sv. Ludmily nebo sv. Jana Nepomuckého.    Vše dobré Vám přeje    Miloš Zeman  prezident České republiky"
C5516B19E06038BB99BCD113D4FB4DFF,"Přečtěte si projev, který jsem u příležitosti hlasování o vyslovení důvěry vládě premiéra Andreje Babiše pronesl v Poslanecké sněmovně:    Vážený pane předsedo Poslanecké sněmovny, vážený pane předsedo vlády, vážení členové vlády, milé kolegyně poslankyně, vážení kolegové poslanci, dámy a pánové,    asi před měsícem jsem byl požádán předsedy hnutí ANO, České strany sociálně demokratické a Komunistické strany Čech a Moravy o vystoupení v Poslanecké sněmovně na podporu této vlády. Rád jsem tomuto požadavku vyhověl, protože je koneckonců povinností každého prezidenta, aby podpořil vládu, již předtím jmenoval.    Chtěl bych blahopřát všem třem jmenovaným předsedům politických stran, jakož i jejich týmům za, jak věřím, úspěšné dovršení velmi složitých jednání a chtěl bych jako rozený optimista vyjádřit naději, že dnes Sněmovna této vládě vysloví důvěru.    Nechci se zabývat peripetiemi, které se vázaly na jednání o vládě, a už vůbec ne personálními otázkami, které jsou často medializovány, protože je to jediné téma, jež novináři dokáží pochopit. V každém případě bych se chtěl zabývat programovým prohlášením vlády, neboť ministři přicházejí a odcházejí, jak jsme se mohli přesvědčit i u Ministerstva spravedlnosti, ale programové prohlášení by mělo zůstat a mělo by být jakýmsi fundamentem dlouhodobé činnosti naší vlády.    Moji spolupracovníci mně říkali, že nemám hovořit déle než tři hodiny, protože mě na letišti čeká letadlo, které mě odveze do Bruselu na summit NATO. Pokusím se tedy býti co nejstručnější a omezím se pouze na dvě trochu obšírnější poznámky o tomto programovém prohlášení, z nichž jedna bude pochvalná a druhá, jak je u mě obvyklé, pro změnu kritická.    Pokud jde o tu pochvalnou poznámku, velice si vážím toho, že v programovém prohlášení je obsažena myšlenka dlouhodobého, tedy desetiletého investičního programu, ať už na úrovni měst a obcí, krajů, anebo celé republiky. Ve svých předchozích vystoupeních i před touto Sněmovnou jsem vždy horlil proti přehnaným spotřebním výdajům a zdůrazňoval jsem, že jsou to investice, které vytvářejí naši budoucnost. Dovolte mně, abych citoval Aljošu z Bratrů Karamazových, byla by veliká idea dát lidem chleba. Ano, idea veliká. Ale ne největší. Člověk se nají a hned zapomene a řekne si, co bude dál. A to, co bude dál, jsou investice, díla, která máme předat budoucím generacím stejně tak, jako nám naši předkové předali líbeznou kulturní krajinu, kterou někdy ničíme. Takže vítám tento investiční program.    Kdybych měl mluvit o svých subjektivních preferencích, pak bych dal na první místo ochranu kulturních památek, které se nám někdy rozpadají pod rukama, jak dokazují publikace Státního ústavu památkové péče Národního památkového ústavu. Přitom za poslední desetiletí jsme s několika málo výjimkami nedokázali naše města oživit jedinou moderní architekturou. Vzpomeňme na Kaplického knihovnu na Letné a další. Tak alespoň zachraňme to, co tady zůstalo z minulosti. Ale to je subjektivní preference.    Objektivně z hlediska České republiky vidím největší část, jakousi páteř investičních programů ve dvou oblastech, v oblasti infrastruktury a v oblasti energetiky. A když si přečtu vládní programové prohlášení, tak v oblasti infrastruktury je poněkud určitější než v té energetické oblasti, což pokládám za chybu.    V tom vládním programovém prohlášení jsou samozřejmě i body na téma, komu přidáme a kolik přidáme, ale tím se opravdu nechci zabývat. Vzpomínám si na Davida Camerona, který říkal, parlamentní demokracie je skvělá, jenom kdyby pokaždé nebyly nějaké volby. Obávám se, že měl hlubokou pravdu, zejména když u nás v poslední době jsou volby každý rok.    Pokud jde o výstavbu dopravní sítě, jsem rád, že pan ministr Ťok zpracoval velmi podrobný materiál, který obsahuje údaje o zahájení a doufejme i ukončení dopravních staveb včetně rozpočtu.    Rád bych s radostí konstatoval, že nedávná studie proveditelnosti doporučila také můj oblíbený projekt kanál Dunaj-Odra-Labe. Milí přátelé, tento projekt podporoval již Karel IV., František Josef I. ho vtělil do vodocestného zákona z roku 1901 a Jan Antonín Baťa ho ve své knize Budujeme stát pro 40 000 000 lidí označil za jeden ze tří nejdůležitějších projektů. Já jsem tedy velice rád, že tato stavba projektovaná na patnáct let se snad konečně zrealizuje a že já se dožiji jejího zahájení. Aspoň toho zahájení. Mimochodem samozřejmě očekávám, že se objeví i poznámky o megalomanských projektech. Znám lidi, nebudu jmenovat, pro něž každý projekt přesahující velikost kurníku, je projektem megalomanským.    Tolik k dopravní infrastruktuře. A vím, že tento vodní koridor může, jak říkal předminulý ministr zemědělství pan Milek, přivést vodu i na suchem sužovanou jižní Moravu.    Daleko žalostnější je situace v oblasti energetiky. Zde máme sice jakousi údajnou koncepci energetiky, ale co ta koncepce říká? Že bychom se měli soustředit na jádro a uhlí. To je sice hezké, s tím souhlasím, ale to ještě není koncepce. Koncepce znamená, že podobně jako u dopravních staveb budou specifikovány konkrétní investiční aktivity, a to bohužel není. Dosud vůbec nevíme, jestli se budou stavět jenom Dukovany, nebo i Temelín, dosud nemáme žádnou představu finančního rámce a diskutujeme o tom, jestli to má platiti ČEZ, což si myslím, že je správná myšlenka, anebo že se na to má vzít nějaký jiný finanční systém. A kromě toho i v oblasti uhelné energetiky vůbec nevíme, co dělat a co nedělat. Příkladem je elektrárna Počerady, kde nevíme, jestli ji prodat nebo jestli ji má ČEZ udržovat. A takových příkladů zmatené nekoncepční práce v naší energetice bych našel desítky.    K tomu ještě přistupuje jedna nepříjemná věc. Naše milovaná Evropská unie se rozhodla zvyšovat podíl obnovitelných zdrojů. Nemám nic proti obnovitelným zdrojům, pokud jsou zasazeny do tržně konformního prostředí, to znamená, pokud nejsou dotovány, dokonce neúměrně dotovány. A to právě obnovitelné zdroje, zejména zdroje solární, jsou. A Evropská unie má představu zvyšování podílu těchto zdrojů, i když u nás nemáme ani alpské řeky, ani severoněmecké pobřeží se silnými větry. Takže po úspěchu naší diplomacie v oblasti migračních kvót očekávám další úspěch v souboji s podle mého názoru nesmyslně vysokým podílem dotovaných, zejména solárních zdrojů. Zde už bych jenom dodal, že každý ví, že solární zdroje jsou nestabilní kvůli počasí, takže musí být díky této volatilitě zálohovány a přitom ta zálohovaná kapacita není pochopitelně zcela využívána. Je to prostě plýtvání našimi zdroji. Myslím si, že tím jsem vyčerpal asi tak první polovinu svého projevu.    A nyní mně dovolte přejít k tomu, s čím v programovém prohlášení nesouhlasím, případně co v něm vůbec není. Doufám, že se zvláštním zaujetím mě bude poslouchat vláda, kolegové, protože pochvala sice těší, ale kritika inspiruje, není-liž pravda? Výborně. Tak tedy, co v tom není. Není tam jasná odpověď na otázku, kde na to vezmeme peníze. A to by tam samozřejmě býti mělo. Objevují se názory, a já s nimi nesouhlasím, že takovým zdrojem by měl být deficitní rozpočet. To znamená, že těch 50 miliard deficitu bychom měli oproti původním úvahám ponechat a věnovat na investice. Je to hezký alibismus, ale politika je také o symbolech a gestech. A pokud jsme se v minulosti zavázali, že budeme plynule snižovat rozpočtový deficit, neměli bychom ho zmrazovat, tedy uchovávat v této výši z těch alibistických důvodů, o nichž jsem mluvil. Podívejte se, jsem pro deficit v době krize. Nejsem pro deficit v době ekonomického růstu. A myslím si, že bychom měli směřovat minimálně k vyrovnanému rozpočtu, ne-li k rozpočtu přebytkovému. Pak ovšem při všem uznání práce, která se vykonala například ve výběru daní, vzniká otázka, kde na to vezmeme? A moje odpověď, kolegyně a kolegové, bude jasná a krutá. Jsou obrovské zdroje šetření v úsporách, v boji proti plýtvání. Tato ekonomika a tato společnost je nemírně plýtvavá a toto plýtvání někdy přecházíme naprostou lhostejností.    Dovolte mi, abych uvedl v této druhé části alespoň několik málo konkrétních příkladů. Začnu tím největším. 48 miliard ročně vyhazujeme na podporu obnovitelných zdrojů. Je to samozřejmě chyba minulých vlád a minulých parlamentů, tehdejšího zeleného šílenství, ale to nás nezbavuje odpovědnosti bojovat proti tomu. Jsem rád, že jsme se dohodli s panem premiérem a s generálním ředitelem ČEZu, že ČEZ, samozřejmě zadarmo, dá Úřadu vlády k dispozici právnický tým, který bude hledat způsoby řešení tohoto problému. Ve vládním programovém prohlášení už je jeden způsob naznačen.    Další příklad, a teď si myslím, že rozčílím velmi mnoho lidí, jsou státní úředníci. Za mé vlády bylo státních úředníků 80 tisíc. Dnes je jich 150 tisíc, z toho 70 tisíc na centrální úrovni, 70 tisíc na úrovni městských úřadů a 10 tisíc na úrovni krajských úřadů. Za tyto údaje vděčím paní poslankyni Vildumetzové. A co s tím. Že si tito lidé, aby ospravedlnili svoji existenci, vymýšlejí práci, která je často zbytečná, to je jedna věc. Že k tomu bezmocně přihlížíme, je věc druhá. Místo kritiky hledejme řešení a nesnažme se tento počet dále zvyšovat, tím méně těmto úředníkům přidávat peníze v jejich mzdách.    Mimochodem, když mluvím o úřednících, je nám, doufám, všem jasné, že nemluvím o státních zaměstnancích obecně. To je dramatický rozdíl.    Tady se ukázalo, a zejména naši kolegové, kteří mají tak rádi myšlenku digitálního Česka, by to měli uvítat, že v oblasti bankovního sektoru už nastoupila robotizace. To není samozřejmě žádný humanoidní robot, to je algoritmus vložený do počítače, který umožňuje realizovat celou řadu dříve rutinních, běžných úkonů bankovního úředníka. Na západě od nás už propouštějí bankovní úředníky. U nás zatím jenom velmi okrajově. Proč se neinspirovat touto myšlenkou, nealgoritmizovat státní správu, a propuštění úředníci beze sporu najdou při nedostatku pracovních sil pohodlně zaměstnání v soukromém sektoru, čímž se odlehčí státnímu rozpočtu. Jenom chtít a mít trochu odvahu postavit se proti této někdy až lobbistické skupině.    A samozřejmě, že kromě tohoto zdroje úspor jsou i úspory, které jsem si vyžádal od pana prezidenta Nejvyššího kontrolního úřadu Míly Kaly, vřele vám doporučuji, abyste si je přečetli, je to děsivé čtení. Ti, kteří mají tak rádi informační systémy, si tam mohou například v kapitole, která se jmenuje Kleště informačních systémů, přečíst, že předminulá ministryně práce a sociálních věcí zakoupila za jednu miliardu sto milionů Kč tři počítačové systémy, z nichž ani jeden nefunguje a nejsou kompatibilní. Najděte někdo miliardu na chodníku. Nepodaří se vám to.    Tím jsem si potvrdil Zemanův zákon. Pokud někdo z vás ještě nezná Zemanův zákon, tento zákon zní, každý nový počítačový systém je dražší, pomalejší a poruchovější, než systém předchozí. Zdravím naše Piráty. Ale samozřejmě vím, že je to nadsázka, a vím, že jsou i systémy, které fungují. Například registr vozidel, že ano. Dobrá tedy.    A pak máme ještě řadu dílčích příkladů, díky laxnosti předminulého Ministerstva zemědělství nám například hrozí, že budeme vracet evropské dotace za sedm a půl miliardy Kč.    Chcete, abych v tomto smutném výčtu pokračoval? Našly by se desítky a desítky položek charakterizujících plýtvání. Tuhle jsem přemýšlel, jestli se připravujeme na válku, protože jedině tak lze vysvětlit obrovský objem prostředků, který vkládáme do státních hmotných rezerv. Ale nebudu v těchto příkladech pokračovat.    Pan premiér, když skládal slib premiéra, se zavázal, že bude bojovat proti plýtvání, a chci věřit, že i ve svém expozé se tomuto tématu věnuje. Nicméně velmi rád bych viděl, aby jako doplněk programového prohlášení existoval ucelený materiál, který by rozhořčil některé lobbistické skupiny nutící nás předražovat jinak potřebné činnosti, a někdy nepotřebné činnosti, to je ta druhá píseň. A jestliže se tento materiál objeví, přivítám ho se stejným nadšením, jako jsem přivítal investiční program.    Vážené kolegyně, vážení kolegové, když jsem jmenoval tuto vládu, použil jsem výrazu naše vláda a dva nebo tři novinářští filistři se rozčílili, proč mluvím o naší vládě. Odpověď je velice jednoduchá. Jestliže Poslanecká sněmovna dnes vysloví důvěru vládě České republiky, bude to naše vláda. Vláda všech občanů našeho státu. A to bez ohledu na to, z jakých parlamentních subjektů je složena. Všichni v této místnosti se snažíme pracovat pro Českou republiku vzdor různým názorům. A já bych vám závěrem chtěl ze srdce popřát, aby se vám tato práce dařila. A chtěl bych popřát České republice, aby byla úspěšným, klidným a bohatým státem.    Děkuji vám za vaši pozornost."
c61e08bb608a050fece89d1045018a0d,"Milí přátelé,    ‪přečtěte si přepis mého dnešního rozhovoru pro internetové vysílání webu Blesk.cz „S prezidentem v Lánech“:    *Dobré dopoledne ze zámku v Lánech. Za několik chvil odstartujeme živý přenos z Masarykovy pracovny a přivítáme Miloše Zemana u již dvacátého dílu pravidelného pořadu Blesku „S prezidentem v Lánech“. Vzhledem k tomu, že situace je specifická, budeme mít oba na obličejích roušky. To nám ale nezabrání, abychom probrali obavy milionů Čechů v takzvané době koronovirové, a pochopitelně se dostane i na otázky, které jste nám posílali vy, naši čtenáři a diváci. U vysílání vás vítá Vera Renovica.     *Dobrý den, pane prezidente, vítáme Vás ve vysílání.      Pěkný dobrý den.      *Pane prezidente, Vy jste naposledy k lidem promluvil 19. března. Od té doby uplynula notná řada týdnů, takže bych Vás poprosila, jestli máte nějaké poselství, anebo něco, co si myslíte, že by mělo zaznít po té době směrem k národu, anebo vlastně směrem k našim divákům a čtenářům, abyste promluvil na pár desítek vteřin či minut do kamery.      Chtěl bych reagovat na novou situaci, protože nemá cenu pronášet projevy každý den. Ta nová situace je trojí.      Zaprvé, chtěl bych velmi ocenit činnost vlády a podpořit vládu, protože si myslím, že si to zaslouží.     Zadruhé, chtěl bych poděkovat ne jenom jednotlivým profesním skupinám, ale všem občanům České republiky, kteří dodržují pravidla proti koronaviru, za jejich obětavost a za jejich disciplínu. Velice si toho vážím. Děkovat ostatním budu, až epidemie skončí, ale už teď bych Vám chtěl říci, že například chci udělit panu profesorovi Prymulovi 28. října nejvyšší české vyznamenání, to znamená Řád Bílého lva, protože si to zaslouží, neboť jeho razantní opatření vedla k tomu, že epidemie má daleko mírnější průběh než v jiných zemích.     A teď, paní Vero, se dostávám k tomu nejsložitějšímu a slibuji Vám, že tomu věnuji jenom tak tři, čtyři minuty, a pak už se můžete ptát na cokoli.      Víte, paní Vero, když je nějaká krizová situace, tak se zdvíhá bahno ze dna, a objevují se hlupáci, kteří dokáží pouze kritizovat, ale kteří nepomáhají. Rád bych Vám uvedl, to jsou ty čtyři minuty, čtyři konkrétní příklady.     Senátor Fischer nedávno prohlásil, že naši vedoucí představitelé jsou vlastizrádci v souvislosti s čínskými dodávkami zdravotnických prostředků. Pan Stanjura zase vyzval paní ministryni Schillerovou k okamžité rezignaci. Pan poslanec Kalousek dokonce vyzval k ozbrojenému odporu proti vládě. Prohlásil, že má tři revolvery a že mu bude ctí jít s občany bojovat proti vládě. A konečně jakýsi novinář Palata napsal, že žijeme v koronafašismu a koronadiktatuře.     Tak tedy, aby bylo jasno, jsme svobodná, demokratická společnost vzniklá z voleb a nevedou nás žádní vlastizrádci. Zadruhé, ministryně Schillerová je skvělá ministryně financí a není žádný důvod k jejímu odvolávání. Zatřetí, zcela určitě nežijeme ve fašistické diktatuře. A poslední poznámka, toho počmáraného šaška s třemi revolvery si vůbec nevšímejte. Tečka.      *To je tedy Vaše poselství.      Moje poselství je poděkování občanům, poděkování vládě, protože oba si to bohatě zaslouží. Informace o tom, že 28. října v rámci pravomoci prezidenta budu ještě jednou děkovat, a uvedl jsem alespoň jeden příklad, to znamená profesora Prymulu, ale nebyl bych to já, paní Vero, který by se nesnažil mluvit i o odvrácené straně měsíce, nebo o druhé straně mince, chcete-li. To znamená i o těch, kteří této krizové situace zneužívají, prudí a poštěkávají.      *Tak asi se zastavím u té nejzásadnější informace, která zazněla, a to sice to vyznamenání pro pana profesora Prymulu. Už jste mu to oznamoval?      Ještě ne, já ho rád překvapím, ale možná, že se podívá na Váš program a doví se to sám. Do 28. října je samozřejmě ještě daleko.      *Vy jste uvedl, že už nyní je jasné, že ty v uvozovkách dobré výsledky, které Česko má, anebo ne špatné výsledky, které Česko má, jsou díky jeho opatřením. Jak si ale můžete být jistý, že to je právě těmito opatřeními? Není na to moc brzy ještě?      Víte, já jsem sice laický epidemiolog, ale zato se trvale radím s odborníky. Takže toto není jenom můj názor. Víte, když je válka, tak někdo musí velet. A když je to boj proti epidemii, tak je snad logické, že ten boj vede erudovaný epidemiolog. Což se stalo.      *Ještě jste vlastně říkal, že toto Vaše krátké vystoupení bylo proti těm, kdo prudí, anebo jestli, jak já jsem si to přeložila, zamezují tomu, aby vláda správně dělala svoji práci. Copak se opozice nesmí vyjádřit ke kompetenci ministryně financí?      Zaprvé, v okamžiku, kdy ta ministryně financí dělá prokazatelně dobrá opatření, tak se mohu domnívat, že výzva k jejímu odvolání nebo rezignaci je tradiční opoziční folklór, který by si opozice neměla dovolit v této krizové situaci, ale co horšího, výzva k ozbrojenému odporu proti vládě, de-facto výzva k občanské válce, nebo označení vedení státu za vlastizrádce, to už není tradiční opoziční rétorika. To je hloupost, to je drzost, to je něco, co nás všechny poškozuje.      *K opatřením a rozhodnutím vlády, pomocným balíčkům a tak dále se v detailech dostaneme v mých následujících otázkách. Položím proto zatím jednu takovou vágní. Všude roušky, zákaz vycházení s výjimkou nákupů či zdravotní procházky, myslel jste si Vy někdy, že takové Česko zažijete?      Prosím?      *Jestli jste si Vy někdy myslel, že takové Česko zažijete?      Ano, musíte na mě, paní Vero, mluvit nahlas, protože zejména přes tu roušku to dost dobře normálním hlasem nejde.      *Rozumím.      Ne, nemyslel jsem si to, protože zatím všechny epidemie, které tady probíhaly, a bylo jich hodně, byly daleko mírnější.      *Jak hodnotíte ta dosavadní čísla, a já Vám je teď přečtu, ta nejaktuálnější, ať už jde o počet infikovaných, těch je tedy aktuálně 4 475, počet vyléčených, těch je aktuálně 78, počet provedených testů, těch je něco přes 80 tisíc, a počet úmrtí, dnes ráno vlastně Ministerstvo zdravotnictví informovalo, že ve spojitosti s touto infekcí zemřelo 62 lidí. Je to podle Vás dobré skóre? Špatné skóre?      Všechno je relativní, paní Vero. Srovnejte si ta čísla, zejména čísla o úmrtích, s počtem zemřelých v jednotlivých evropských státech, a tady zjistíte, že jsme jedni z nejlepších. To znamená, že s tou epidemií bojujeme úspěšněji než například Itálie, Španělsko, a mohl bych mluvit o dalších zemích. Takže důležité je, že onen koeficient, který je vyjádřen poměrem mezi testovanými a nakaženými, se postupně zlepšuje, že ta křivka, jak říká profesor Prymula, se už zplacatila, a podle odhadu, který jsem zase konzultoval s řadou odborníků, jsme asi tak v polovině této epidemie. Takže velmi bych chtěl poprosit občany, vydržme to spolu a pak budeme s dojetím vzpomínat na to, jak jsme nosili roušky.      Mimochodem, chtěl bych poděkovat panu starostovi Frýdlantu, který mně poslal dvě roušky s hezkým dopisem. Chtěl bych poděkovat panu profesorovi Maříkovi, který rovněž nabízí nanoroušky, ale zejména bych chtěl poděkovat všem, kdo konečně zajistili dodávku zdravotnického materiálu, a to v takovém množství, že jsme nedávno například mohli pomoci i Španělsku. A mimochodem, byli jsme jediná země Evropské unie, která takto Španělsku pomohla.      *K těm zásobám, které se k nám dostávají ze zahraničí, se ještě dostaneme. Zaujaly mě dvě věci, které jste říkal. První je, že jsme podle Vás v polovině nějakého toho boje. Znamená to co? Že nás čeká ještě minimálně měsíc a půl, dva měsíce takovéhoto režimu, podle Vás?      Víte, je vždycky lepší, když něco přeženeme, než když něco v naději, že už to končí, ukončíme předčasně, a pak hrozí nebezpečí, že se ten koronavirus vrátí. Takže z hlediska principu předběžné opatrnosti se domnívám, že je to minimálně měsíc, spíše měsíc a půl.      *I se všemi dopady na ekonomiku? A k tomu ještě budou detailnější dotazy.      Dostaneme se k tomu, nicméně jestliže byste chtěla léčit ekonomiku bez léčení zdraví občanů, tak prostě zapřaháte vůz před koně.      *Zaujala mě ještě jedna Vaše věta, a zazněla tu už dvakrát, že se radíte sám s odborníky. Mě by zajímalo, co je to za odborníky? Ať už jde o tu epidemiologickou situaci…      Jsou z různých oblastí. Včera například bylo zasedání mého poradního týmu, a tam, jak víte, jsou spíše ekonomičtí odborníci.      *Mě by zajímali ti zdravotní, ti epidemiologové.      Tam v minulém zasedání přišli ministr zdravotnictví, bývalý ministr zdravotnictví Martin Holcát a další zdravotní odborníci, ale stálé složení tohoto týmu opravdu zahrnuje spíše ekonomy, které pochopitelně teď budeme potřebovat. Je tam, paní Vero, guvernér České národní banky. Je tam prezident Hospodářské komory, je tam prezident Svazu průmyslu a dopravy, ale také například předseda Sdružení měst a obcí a další. Takže prezident se nemá považovat za všeználka, má se radit s odborníky, a jejich názor má tlumočit.      *Včera tedy jste tu měl ten poradní tým, to jste tady zmínil, z něhož vicepremiér Jan Hamáček odcházel se slovy, že není třeba usínat na vavřínech, že ta opatření ještě nějakou chvíli potrvají. Dostal jste vlastně nějaké přesnější informace o nějakém krizovém plánu, harmonogramu, kdy otevře který typ podnikání, kdy odložíme roušky?      Tak pokud jde o krizový plán, dostal jsem podrobné informace o takzvané inteligentní karanténě, která se teď pilotním projektem testuje v Jihomoravském kraji. Pokud jde o postupné, zdůrazňuji postupné, uvolňování, tak by se mělo týkat především malých provozoven, včetně malých prodejen. Ty velké podniky zřejmě budou muset ještě trochu počkat právě vzhledem k tomu, aby nedošlo k přenosu nákazy. A ostatně automobilky u nás stojí z vlastního rozhodnutí, nikoli na základě nařízení vlády.      *Jak vlastně vnímáte ty spory ohledně prodloužení tak zvaného nouzového stavu? Premiér říká opozici, dobře, stačí nám to o čtrnáct dalších dní. Ústřední krizový štáb, který vede pan vicepremiér Hamáček, říká, že by opravdu potřeboval další měsíc, tedy do 11. května. Jak to chápete?      Jak vidíte, mám na sobě červený pulovr, který jsem měl i včera, a to je výraz sympatií vůči panu prvnímu vicepremiérovi Hamáčkovi.      *Ano, máme k tomu i připravený příspěvek pro diváky.      Protože si myslím, že jeho názory jsou racionální a v dobrém slova smyslu opatrné. Já vím, že bychom my všichni včetně pana premiéra si přáli, aby tato krize skončila co nejdříve, ale není dobré být příliš netrpělivý právě proto, že vám hrozí nebezpečí, že se koronavirus vrátí.       *A jak se to vztahuje k tomu nouzovému stavu, na který jsem se ptala?      Je samozřejmé, že chceme-li nouzový stav použít jako nástroj boje proti koronaviru, tak je rozumné, aby nejen ten nouzový stav trval o několik týdnů déle, na to pak všichni zapomeneme, až to skončí, ale hlavně je zapotřebí, aby se nám ta epidemie ve druhé vlně nevrátila. A tady bych rád dodal, že bohužel Evropská unie v této věci selhala, protože předsedkyně Evropské komise, ač neodbornice, několikrát naléhala na otevření hranic. Paní Vero, kdyby se hranice schengenského prostoru v této době otevřely, tak to znamená výbuch epidemie nesrovnatelně větší, než když jsou hranice uzavřeny. Takže je to lití oleje nebo benzinu do ohně, a já jsem velmi rád, že naše vláda stále ještě, i když je to nepohodlné, hranice uzavírá.      *Ještě se vrátíme k takovému asi roztomilejšímu incidentu ze včerejška. Uživatelé na internetu i naši čtenáři posílající dotazy si všímali společné fotografie u stolu z toho včerejšího jednání. Všichni jste tam měli nasazené roušky a před sebou talíře s jakýmsi drobným občerstvením. Tak jak jste tedy zvládli pokrm pozřít, aniž byste porušili nařízení vlády mít vždy nasazenou ochranu?      Opravdu Vás zajímají velmi důležité věci, já Vás chápu. Takže to drobné občerstvení se dalo takto konzumovat během několika málo minut, ale nikdo nenapsal, že jsem zakázal oběd. Poprvé při zasedání této expertní skupiny, poprvé proto, protože poprvé jsme měli na sobě roušky.      *Ještě vlastně zpátky asi k něčemu, co možná budete, možná uznáte za důležitější. Úmrtnost se v Česku dlouhodobě drží kolem devíti tisíc měsíčně, tím myslím, kolik lidí v průměru za měsíc v této republice skoná, epidemie ne-epidemie. Ve spojení s nemocí COVID-19 odešlo kolem šesti desítek lidí. A ještě jedno číslo, pan profesor Prymula říkal, že když do konce března bude nakažených pod osm tisíc pět set, už se začnou otevírat obchody.      *Ptám se proto, jestli jsou takto striktní vládní opatření pořád nutná i vzhledem tedy k té prognostice pana Prymuly, která se splnila, jsme na polovině toho, co on považoval za nebezpečné, a zároveň i proto, že vše poukazuje na to, že zdravá populace se tolik bát nemusí té nákazy. Tak na co pořád čekáme, abychom se už mohli trochu nadechnout? Podle Vás.      Právě dnes jsem se dozvěděl, že vedle Borise Johnsona onemocněla koronavirem i jeho snoubenka.      *Je to tak.      A Boris Johnson byl jeden z těch, který z počátku brojil proti přehnaným opatřením vůči koronaviru. O co tady jde? Vy si opravdu myslíte, že zdravá populace, jak také někteří epidemiologové, já to uznávám, říkají, má být řádně promořena, to znamená, že si má vytvořit protilátky tím, že dostane tuto infekci?      *Je to jedna z teorií teď.      Je to jedna z teorií, ale současně tatáž teorie říká, že ty protilátky vám vydrží maximálně dva roky. A vy se musíte ptát, co bude potom. Ten nejhorší scénář, paní Vero, není současná epidemie, ten nejhorší scénář je návrat této epidemie v podobě tak zvané druhé vlny, a tomu je potřeba zabránit přes naše nepohodlí.      *Asi se oba shodneme na tom, že zastavit epidemii nejde bez zajištění ochranných pomůcek pro potřebné. V začátcích naprosto chyběly v nemocnicích, nakazily se kvůli tomu stovky lékařů, do pátku byla ta statistika 251 nakažených pracovníků. Selhal stát v tomhle ohledu podle Vás?      Já jsem sice kritický tam, kde tu kritiku považují za účelnou, ale uvědomte si, že toto je bezprecedentní situace, kterou nikdo, dokonce ani my, prognostici, neočekával. Když je třeba pan Švagr kritizován, že neměl ve státních rezervách obrovské zásoby roušek a dalšího zdravotnického materiálu, tak tím pádem tato kritika vede k závěru, že vláda měla očekávat nástup této epidemie, ale to neočekával nikdo, a právě proto není dobré vládu za to kritizovat. Důležité je, a na to bych navázal, že vláda, především s panem ministrem Hamáčkem, který spolu se mnou a mými spolupracovníky zařizoval ty dodávky zdravotnického materiálu z Číny, reagovala promptně, a pokud jsem správně informován, dnes už jsou všechna pracoviště těmi pomůckami vybavena.      *Možná zdravotnická, doteď ale chybí pomůcky v tak zvaných sociálních službách, kde se virus šíří mezi pracovníky a hlavně seniory, které zabíjí. Přitom nám lidé hojně píší o úřednících, kteří mají na obličejích ty nejvýkonnější respirátory. Nezaráží Vás alespoň toto?      To je sice věc jak ministrů vnitra, tak zdravotnictví, ale tady bych s Vámi, paní Vero, souhlasil, pokud ti úředníci nepřichází do styku s nějakým enormním množstvím svých spoluobčanů, tak v takovém případě bych respirátor dal někomu užitečnějšímu.       *Veřejně se také slibovalo, že roušky stát rozdá mezi občany, že jim je dodá přímo do schránek a tak dál, nakonec z toho nebylo nic, a Češi si ty roušky museli ušít sami. Teď se pan premiér i v zahraničí chlubí českými zlatými ručičkami. Nejsou ty sliby v porovnání s realitou důkazem jakési neschopnosti?      V každém případě si myslím, že i když je krásné, že jsme tady, já ne, já to neumím, ušili roušky, uvědomte si, že počet takto ušitých roušek, aniž bych to zlehčoval, je asi tak jedna tisícina toho, co potřebujeme. Nezapomeňte, že ty roušky jsou velmi často na jedno použití. A právě proto je zapotřebí zabezpečit masívní dodávky, což se stalo.       *I pro lidi, i pro obyčejné lidi.      Letecký most z Číny pokračuje, letadla přistávají každé dva nebo tři dny, pokud jsem správně informován, tak pokud někdo ještě roušku nemá, tak je spíše problém jejich distribuce, aby to neleželo ve skladech, než nedostatku roušek samotných.      *Ministři a také premiér právě říkají, že žádný stát není schopen dodat lidem roušky, tak nejsem si úplně jistá, z jakých informací vycházíte.      Slib tady byl, Vy jste ho sama citovala. Já se domnívám, že roušky jsou zapotřebí při styku s větším počtem lidí, protože dobře víte, že nošením roušky nechráníte sebe, paní Vero, nošením roušky chráníte ty druhé, takže když jdete například na procházku do lesa, tak roušku nepotřebujete.       *Přejdeme k jinému tématu, nařízení a doporučení o tom, kdy vycházet, kdy smějí senioři nakupovat, v jakém režimu jet na chalupu a podobně, jsou v současné chvíli asi desítky, už se v nich ani nedá vyznat. Je nějaké, které přijde nesmyslné Vám?       Já jednou říkal panu premiérovi Babišovi, jehož aktivity jinak velice oceňuji, že mně připadalo jako nesmyslné, jeden den nařídit pracovní dobu v restauracích od, tuším, šesti ráno do osmi večer a druhý den ty restaurace zavřít. To mně připadalo jako ukvapené, mohlo se to udělat najednou, ale to je drobná a přátelská kritika, která nic nemění na tom, že s opatřeními vlády souhlasím, a i kdyby některá z nich byla trochu přehnaná, znovu Vás upozorňuji, že je lepší něco přehnat než něco zanedbat.       *Pak jsou tady drobní podnikatelé i větší podnikatelé, kteří museli zavřít obchody, restaurace, další provozy. Čtvrtina podle odhadu Klubu českého podnikání tuto krizi nepřežije. O balíčcích s podporou se ještě snad budeme bavit, ale už teď varují odborníci, že právě ve svých důsledcích na hospodářství by mohla být léčba horší než nemoc. Poslechněme si prohlášení, které společně sepsali exguvernér Národní banky Zdeněk Tůma a někdejší viceguvernér Mojmír Hampl.      *„V kontextu českého zdravotnictví je cena jednoho roku plnohodnotného života vyčíslena na 1 200 000 korun. A jak to vypadá s náklady na boj s koronavirem? Vezmeme-li předběžně odhadovanou ztrátu hrubého domácího produktu kolem 250 miliard korun a počet pravděpodobných úmrtí v důsledku koronaviru při méně drastických opatřeních, dostaneme se k částce nejméně desítek, možná však až stovek milionů na snížení o každé jedno úmrtí. Je to do očí bijící nepoměr, a opět tedy vlastně riziko, že tyto prostředky nebudou k dispozici na léčbu jiných nemocných.“      *Zaujal Vás v něčem tento názor? Autoři se za svůj případný cynismus omlouvají, ale ta otázka vlastně asi pořád platí. Je lidský život bez ohledu na to, jestli jde o, dejme tomu, chronicky nemocného pacienta ve věku, plácnu, 95 let, cennější než státní hospodářství a obecně peníze?      Každý život je cenný. Vy jste, paní Vero, jako doktor Mengele, který selektoval na rampě v Osvětimi lidi, kteří mohou a nemohou pracovat, a ty devadesátileté posílal do plynu.      *Tak to děkuji za lichotivé srovnání.      Vy jim tedy pouze zakazujete, jako ti dva exguvernéři, lékařskou péči, a já to pokládám za projev psychické a profesní deformace. Sophiina volba, jak už jsem řekl. Podívejte se, naše ekonomika není rozvrácena, my nejsme po žádném plošném bombardování, stojí budovy, stojí stroje, jsou tady stále pracovní týmy, a to je potřeba uvést do života. Představa, že ekonomiku rozhýbáme tím, že ušetříme na léčbě koronaviru, což může vyvolat u občanů oprávněnou paniku, je naprosto nesmyslná, a já bych dokonce řekl až zrůdná, případně hyenistická.      *Položím další dotaz, zdali je tady otázka svobody a také případného strašení. Pan profesor Prymula Čechům před dvěma týdny v podstatě sdělil, že rok až dva se nepodívají za hranice. Je v pořádku lidem vyhrožovat zavřením hranic na tak dlouhou dobu, byť kvůli zdravotnímu riziku?      Proč je to vyhrožování? Je to prostě obranné opatření. Já sám jako laik bych považoval za dostatečnou časovou hranici jeden rok, nikoli dva, ale to je otázka technické diskuze. Vezměte si totiž, odkud k nám přišla tato nákaza. Samozřejmě ze zahraničí, zejména z Itálie. To znamená, že když někdo vycestuje do zahraničí, a tam ještě tato nákaza zuří, tak ji přinese zpátky do České republiky, a tím znehodnotí mimo jiné i práci našich zdravotníků včetně profesora Prymuly.       *Dovedete si představit i nějaké kompromisní řešení, například, že sjednotí svá pravidla boje proti koronaviru všechny státy Visegrádské čtyřky a dočasně si otevřou hranice alespoň vzájemně?      Itálie není členem Visegrádské čtyřky, a právě tam je z těch evropských zemí největší míra nákazy. Pokud jde o kompromis, já sám, ale opakuji, je to můj laicky názor, jsem mluvil o jednom roku, nehledě na to, že toto omezení se samozřejmě týká jenom turistických výjezdů. Těžko bychom mohli zakázat i pracovní výjezdy.      *Děkuji Vám za odpovědi v tomto bloku.     *Teď přejdeme na to, jak dále situaci zvládá kabinet Andreje Babiše, a to hlavně z hlediska pomoci podnikatelům, firmám i jedincům, na něž krize dopadla, a také se zeptáme, jak budou ekonomické následky koronaviru dále ovlivňovat Česko, Evropu i svět.     *Pane prezidente, Vy jste vzděláním ekonom, podle životopisu také expremiér. Kdybyste teď Česku vládl Vy, co byste přednostně dělal, abyste pomáhal ekonomice? Tu totiž neochromil samotný koronavirus, ale bohužel i související opatření vlády.       Samozřejmě. Já zastávám názor, který je možná nepopulární. Byl jsem samozřejmě příznivcem boje proti rozpočtového deficitu, ale to platilo pouze v normálních podmínkách. Podmínky nejsou normální, v tom se asi shodneme, takže jsem nedávno podepsal bez jakéhokoliv váhání zákon, který zvyšuje rozpočtový deficit ze 40 na 200 miliard korun.      *Jenom vsuvka, myslíte si, že u tohoto čísla to opravdu skončí?      Samozřejmě, že ne, ale na druhé straně vláda velmi správně uvažuje o vytvoření, řekněme, až jednoho bilionu korun, těžko odhadnout, na takzvané garantované úvěry, to jistě víte, co to je, což by mohlo podnítit náš bankovní sektor, který je zdravý, který netrpí nedostatkem likvidity, ba právě naopak, aby začal úvěrovou expanzi. Takže odpověď na Vaši otázku je, moje doporučení je kombinace fiskální, tedy rozpočtové, a úvěrové expanze. Ale kromě toho, až to nejhorší skončí, tak nastane boj, jestli máme zachraňovat naši životní úroveň měřenou, dejme tomu, reálnou mzdou, anebo jestli máme více investovat. Proto jsem řekl, že budu nepopulární. Chceme-li rozhýbat ekonomiku, dávat peníze do spotřeby je krásné, zejména, když jsou pokaždé nějaké volby, ale z krize tuto ekonomiku vytáhnou pouze rozumné investice, a tady říkám, paní Vero, už dlouho, investice nemá volební právo, a proto je investice diskriminována ve srovnání se spotřebou.       *V čem vidíte nějakou inteligentní investici, kterou byste nyní vládě doporučil?       V teorii ekonomické, a nejenom ekonomické, se říká, že největší takzvaný multiplikační efekt mají investice jednak do dopravní infrastruktury a jednak do bytové výstavby. Takže já jenom opakuji teoretickou poučku, kterou mnoho ekonomů zná. Uvědomte si, že na rozdíl třeba od Polska, které i za peníze Evropské unie vybudovalo úctyhodnou dálniční síť, my v tomhle zaostáváme. Uvědomte si, že bytová krize nejenom ve velkých městech u nás existuje, a dokonce se rozšiřuje. Tady máte dvě oblasti, kde můžou vzniknout tak zvané řetězové reakce. Příklad trochu triviální, když podnítíte bytovou výstavbu, tak tím současně podnítíte například nábytkářský průmysl.      *Krom půjček, záruk na ně i těch investic, o kterých jsme se teď bavili, doufáme, že bude z čeho investovat, ministr Havlíček a premiér Babiš připustili také vstup státu do velkých podniku, jako konkrétní příklad jmenovali leteckou společnost SmartWings. Vy byste toto doporučoval?      Já znám pana Šimáněho, on má totiž velký problém, který nezavinil, a sice, že nakoupil letadla Boeing Max, to Vám určitě něco říká, ale ta letadla jsou vyřazena z provozu ze známých důvodů, takže stojí v hangárech nebo na letištích, a tím pádem společnosti SmartWings způsobují výrazné ztráty. Já bych tedy v zásadě nebyl proti velmi, velmi omezené nacionalizaci v krizových situacích, ale rozhodně bych se nechtěl vracet ke státním podnikům obecně, protože se ukázalo, že řada z nich nehospodaří racionálně a že soukromý vlastník je mnohdy, ne vždy, také to může být tunelář, a pak tohle pravidlo neplatí, ale pokud je to srdcař, pokud žije se svým podnikem, tak takový soukromý vlastník je lepší než stát.       *Ještě k tématu drobných podnikatelů, živnostníků, nebo jak je nazveme, ti v podstatě vykrváceli, nesmí provozovat svoji živnost. Stačí jim to, co nabízí vláda, což je odpuštění minimálních záloh na dani a ta paušální částka 25 tisíc, dohromady asi 55 tisíc jednorázové pomoci od státu?      Ano, je to jednorázová pomoc, je prakticky plošná, i když omezená některými podmínkami, ale ty podmínky jsou tak měkké, že můžeme do jisté míry mluvit o plošné pomoci. Víte, paní Vero, co je to Helicopter Money? Helicopter Money je takový bonmot nositele Nobelovy ceny za ekonomii Miltona Friedmana, který říkal, že v době krize by bylo nejvýhodnější shazovat z helikoptéry dolarové bankovky, které si pak seberou občané a spotřebují je. Víte, je to velmi sporný bonmot, protože tady je strašné dilema. Co dáte do spotřeby, chybí na investicích. Takže ty bankovky jednou dojdou, dokonce i helikoptéry nebudu mít ani palivo, aby mohly vzlétnout, a investovat se nebude. Proto jsem spíše než pro tuto spotřební podporu, aby se pomohlo rozumnými úvěry, dlouhodobými úvěry s odkladem splátek s dlouhým splátkovým kalendářem, a tak dál. Zejména, pokud se bude investovat, opakuji to potřetí, ekonomiku zachrání investice, nikoli spotřeba. Teď by pan Kalousek mohl opět vyhlásit občanskou válku.      *Je tady pak jiný návrh, který odborníci včetně ekonomů a ústavních právníků považují za velmi kritický, a to je, aby pronajímatelé museli nájemníkům až do října tolerovat neplacení nájmu a nesměli je vlastně za to vyhodit, lidově řečeno, na dlažbu. Jenže majitelé těchto nemovitostí od státu nedostanou žádnou kompenzaci. Není to tedy až příliš, aby stát přenesl pomoc lidem v nouzi na soukromé vlastníky, a případně nechal bez prostředků je? Pan premiér říkal, že se na ten návrh ještě podívá.      Mimořádná situace vyžaduje mimořádné prostředky. Toto opatření by bylo krátkodobé, asi půlroční, a myslím si, že majitelé těchto bytů, pronajímatelé, by se nezbláznili a nezkrachovali. Každý z nás musí nést svůj díl odpovědnosti a bohužel jsou tu i lidé, které ta krize postihla. Uvědomte si, že stát nemá žádné vlastní peníze vytvořené jeho produktivní činností. Prakticky všechny peníze, které má stát, jsou peníze, které získal od občanů zejména prostřednictvím daní. Kromě toho si v této mimořádné situaci může stát pomoci tím, že se zadluží. A protože my jsme jedna z nejméně zadlužených zemí, tak si to můžeme dovolit i s dobrým ratingem a s dobrým úrokem.      *Právě proto se ptám. Pokud se tedy stát zadlužuje tak, aby pomohl osobám samostatně výdělečně činným a dalším skupinám, tak proč tedy zrovna tento problém přenáší na majitele nemovitostí?       A Vy si myslíte, že je to jediný problém, který se přenáší? V podstatě každý se bude muset nějakým způsobem uskromnit, například tím, že velmi pravděpodobně my zmrazíme růst minimální mzdy. To pokládám za racionální opatření…      *Na tomto už jste se nějakým způsobem dohodl s paní ministryní?      … a budeme říkat občanům, podívejte se, v posledních letech životní úroveň rostla, uděláme všechno, aby se alespoň udržela, ale nečekejte od nás, že budeme bojovat za její masívní zvýšení dříve, než se podaří uvést do chodu ekonomiku, protože bez toho životní úroveň budete zvyšovat pouze na ten dluh.       *Pan premiér Babiš se vyhnul odpovědi na naši otázku, když už mluvíme o zmrazování jakéhosi růstu minimální mzdy, zda by zmrazil platy státním úředníkům či ústavním činitelům, kteří teď mají v podstatě volno. Aby se i vzdali části příjmů. Není i tohle možnost, aby si stát osekal náklady?      Podívejte se, mně by to zmrazení vůbec nevadilo, zejména u státních úředníků, ale pokud jde o poslance a senátory, klidně taky, jako výraz jejich solidarity s krvácející společností, chcete-li, ale u těch poslanců a senátorů si spočtěte, kolik jich je, 281, tak tam i razantní zmrazení platu by bylo nula, nula, nic. Ale u těch státních úředníků, kterých je podle některých propočtů asi tak 125 tisíc, tam už by to samozřejmě bylo citelné.      *Na platy státních zaměstnanců, ale tentokrát ve školství, se ptá čtenářka Miloslava Dvořáková. Co říkáte na prohlášení ministra školství, a poté ho potvrdil také premiér, že trvá na před pandemií slíbeném dalším zvýšení platů učitelkám a učitelům?      Vy si pletete státní zaměstnance a státní úředníky, paní Vero.      *To si nepletu.      Úředníci jsou podmnožina státních zaměstnanců. Já neustále bojuji proti tomu, aby rostl počet úředníků, protože to považuji za tak zvaný parkinsonovský jev. To není parkinsonova nemoc, to je zákon profesora Parkinsona o bujení byrokracie. Pokud jde o platy učitelů, potřebujeme je. Potřebujeme vzdělanou společnost, a vzdělanou společnost nemáte bez vzdělaných učitelů. Ale například u těch úředníků, o nichž jsme už mluvili, tam ten růst platů bych skutečně zmrazil.       *Budu Vás teď citovat: “Chtěl bych poděkovat Čínské lidové republice, která nám jako jediná země pomohla v dodávce zdravotnických prostředků.” To jste řekl v televizi Prima před necelými třemi týdny. Bohužel zdravotníci ani regiony nejsou se všemi těmito prostředky vždy spokojeni. Ukážeme si obrázek, na kterém uvidíme ústenku, která je dle mediků jen o něco málo lepší ochrana než toaletní papír, poprosím režii. Tak, tady ji staví proti světlu a hned vedle jsou pak krabice z Číny v nichž kraje a obce očekávaly respirátory, a místo toho dostaly rukavice. Není to nějaký bizarní vtip?      Víte, při masivní dodávce, jako je tato, samozřejmě mohou existovat i chyby, a je trochu směšné se na tyto chyby příliš bulvárně soustřeďovat. Já jsem tu fotografii samozřejmě viděl, ptal jsem se právě těch ministrů zdravotnictví, současného, bývalého. Ptal jsem se také Jana Hamáčka a dalších, jak to vypadá s kvalitou čínského zdravotního materiálu. Dostal jsem odpověď, že se jedná o poměrně vysokou kvalitu, a dokonce i někteří, kteří si stěžovali na tuto kvalitu, se pak museli omluvit.       *Tedy říkáte, že ty fotografie nejsou skutečné?      Ne, ale z těch milionů a milionů roušek Vy ukážete jednu a budete tvrdit, tedy extrapolovat, že to platí o zbývajících rouškách. To je prostě nesmysl. A to je typické bulvární zpravodajství.       *Tak budu pokračovat možná v bulvárním dotazu, ale ráda bych Vás uklidnila, že nám ho položilo několik našich čtenářů, konkrétně desítky. V úplně vlastně takové zhutněné zní takto:       *“Je opravdu třeba děkovat Číně? Je nezpochybnitelné, že byla primárním zdrojem nákazy. Je dobrý důvod, podle některých zpráv, se domnívat, že do světa posílala zmanipulovaná čísla o nákaze ve Wu-chanu. Pozdě přišla i opatření proti šíření viru do zbytku světa. Od mnoha států včetně Česka navíc Čína získala zdravotnický materiál zadarmo, jako zahraniční pomoc, a teď vlastně s námi dělá obchody za miliardy.”       *Tedy znovu a jinak, ptám se tedy ústy čtenářů, za co máme Číně děkovat?       Právě za tu dodávku, milí čtenáři. Podívejte se, já jsem řekl v té televizi Prima, že Čína byla jediná země, která byla schopna poskytnout tuto dodávku. Na její čekací listině bylo osmdesát zemí, opakuji ještě jednou, osmdesát zemí. Jsem informován, že díky našim celkem dobrým vztahům s Čínou, až na primátora Hřiba a některé další antičínské hysteriky, tak jsme dostali přednostní pořadí, dokonce i zlepšení cenových podmínek. Důležitý fakt, který Vaši diváci bohužel nedocenili, je, nemůžete si vybírat, protože žádná jiná země nám tyto dodávky nenabídla. Jsou země, které zakázaly vývoz vlastních zdravotnických pomůcek a já jsem Vám naopak uvedl příklad Španělska, kde Česká republika byla jediná země, která Španělsku pomohla. Víte, ono s tou evropskou solidaritou to zdaleka není tak šťastné.       *Tady další názor.       *„Čína by měla nahradit ekonomické škody, které způsobila světu, k čemuž ale nepřistoupí, tak je alespoň třeba ji vyloučit ze Světové obchodní organizace, a přestat vůči ní platit závazky.“      *To si myslí elitní advokát Aleš Rozehnal, poprosím o příspěvek.      Je-li elitní, to upřímně nevím, ale…      *Poslechněme si možná…      … jak se jmenuje, Rozehnal? Jenom bych vzkázal, protože jiná odpověď není nutná, aby si dal studenou sprchu, šel si lehnout a vyspal se z toho.      *Dobře, tak příspěvek asi zanecháme na nějaké jiné vysílání. Když už jsme v zahraničí, zůstaňme tam. Toto si o celé této situaci myslí Váš předchůdce na Hradě prezident Václav Klaus. Poprosím režii.       *„Velmi zřetelně se ukazuje výše ceny za nadměrnou otevřenost světa, za to, že na hranicích nemusíme ukazovat pas. Je to cena za Schengen, tedy za Evropu bez hranic. To, že nemůžeme kontrolovat, kdo a odkud do našeho státu přichází, není žádné vítězství svobody, ale obrovské riziko a potencionální prohra nás všech.”       *Má pravdu? Je koronavirová krize…      Já jsem říkal něco podobného, liším se s Václavem Klausem tím, že on navrhuje, abychom na hranicích ukazovali pas i v normálních dobách, prosím, je to ztráta několika minut, tak proč ne, ale shoduji se s ním v tom, že v této krizi prokázaly svoji schopnost národní státy včetně uzavření hranic, protože to je protiepidemické opatření, aby se ta nákaza nešířila příliš rychle. A naopak, a je mi to líto, že to musím říci, protože jsem přítelem myšlenky Evropské unie, naprosto selhala Evropská unie a zejména Evropská komise, já to nechci moc dál rozvádět, ale když předsedkyně Evropské komise nejdříve sama přizná, že není odborník, a pak dvakrát za sebou doporučuje právě otevření těchto hranic, tak si neuvědomuje, že zadělává na to, aby ta epidemie dále pokračovala a dokonce rostla.       *Pane prezidente, nezničí tato globální viróza Evropskou unii, nebo jak ji případně změní…      Musíte mluvit nahlas, paní Vero.      *Co udělá tato globální epidemie s Evropskou unií, jak ji změní?      Zcela určitě ji oslabí, protože tato epidemie ukázala neschopnost koordinované akce Evropské unie. Samozřejmě, že to povede k hledání příčin. Víte, že já neustále zastávám názor, že rozhodujícím faktorem úspěchu nebo neúspěchu politiků jsou politici. To znamená, buď tam máte výraznou osobnost, jako při začátcích Evropské unie byl Jean Monet a mnozí další, konec konců z politiků třeba Charles de Gaulle a Konrád Adenauer, anebo tam máte šedivé nuly, které se tam dostaly za nějakou zásluhu a dostaly nějakou trafiku. Když přijedete do Bruselu, vidíte obrovskou a ne příliš hezkou architekturu, vidíte opět tisíce a tisíce úředníků, ale bohužel, když přijde zátěžový test, jak se tomu říká, a má se prokázat, kdo co umí, tak národní státy většinou obstály, ne všechny, ale náš ano. A Evropská unie bohužel selhala. Takže, snažme se jednak změnit pravidla chování Evropské unie a já bych dodal, například Evropská unie nemá žádný pandemický plán, jak dobře víte, tak je ho zapotřebí vytvořit, se vším všudy. Ale také, a to neustále zdůrazňuji, snažme se, aby v čele Evropské unie stáli lidé typu těch, kteří tam byli otci zakladateli, a ne ty šedivé úřednické nuly.     *Děkuji Vám za odpovědi. Pojďme do dalšího, trochu osobnějšího bloku. Jak se chrání prezident republiky? Kdy nosí roušku? Testují ho pravidelně a co jeho rodina? Na to v následujících minutách odpoví prezident Miloš Zeman.      *Pane prezidente, jste teď v Lánech v jakési izolaci. Jak vypadá Váš den, a hlavně, jak se změnily Vaše pracovní podmínky?       Já nejsem v Lánech v žádné reálné izolaci. Normálně tady pracuji, jsem tady doma a současně tady mám pracoviště. To znamená, už jsme mluvili o včerejším zasedání expertního týmu, podepsal jsem teď dohromady asi třináct zákonů, které jsem si musel prostudovat, připravuji jmenování předsedy Nejvyššího soudu, připravuji vyhlášení voleb na začátek října, myslím tím krajské volby, a tak bych mohl pokračovat, je to běžná administrativní práce, ale jeden bod přece jenom uvedu. Za první republiky jeden politik říkal, nesuďte nás jenom podle toho, co jsme dokázali, ale také podle toho, čemu jsme zabránili. Já jsem zabránil pokusu o vyhlášení amnestie, paní Vero. Možná, že jste si toho všimla.      *Ano. Zaznamenala jsem to.      A to byl zase šílený nápad dvou advokátů, mimochodem nebyl to ten Rozehnal, nebo jak se jmenuje, byl to Devátý a Toman, a dovedete si snad, byť laik, představit, co by to znamenalo, kdybych tu amnestii vyhlásil.       *Ano. Do jakých vlastně nějakých konců jste domýšlel tu případnou amnestii? Co jste si představoval, že se bude dít v ulicích?      Podívejte se, já zaprvé jsem zásadním odpůrcem plošné amnestie. Občas udělím milost.       *Jenom pro kontext pro diváky uvedu, že mělo jít o amnestii kvůli zabránění šíření koronaviru v českých věznicích.      Tak zaprvé, jak jsem se nedávno, právě včera, informoval u paní ministryně spravedlnosti, tak v českých věznicích, na rozdíl třeba od domovů seniorů, neexistuje nějaká výrazná epidemie koronaviru, takže i když to zní poněkud cynicky, vězni se mohou radovat, že jsou poněkud lépe chránění než někteří jiní, to zaprvé. Zadruhé, uvědomte si, že řada z těchto lidí by skončila jako bezdomovci, což by narušilo sociální stabilitu, a konečně zatřetí, v těch věznicích, paní Vero, se pracuje. Pracovní povinnost, reálná pracovní povinnost vězňů, ona je motivována spíše tím, aby si něco vydělali, se výrazně zvýšila, a to bych chtěl ocenit. Kromě toho paní ministryně říkala, že i ti vězni šijí ty roušky. Proč ne?      *Takže tolik k Vašim motivacím a k tomu, co jste tady vykonal a čemu jste zabránil, jak jste sám říkal. Teď k té fyzické stránce. Vám je 75 let, trápí Vás některé zdravotní neduhy, byť sám tvrdíte, že se Vám je podařilo trochu korigovat, jste kuřák, zkrátka jste v té ohroženější skupině. Máte o sebe strach?      Ne, tak zaprvé, v 75 letech musí člověk počítat s tím, že na obzoru je už hezká rakev, ale zatím se cítím zdravotně poměrně dobře a přiměřeně svému věku.      *Je teď zdravotní péče o Vaši osobu intenzivnější, vzhledem k té epidemii?      Zdravotní péče o moji osobu v současné době neexistuje. A to z toho důvodu, že nemám žádnou nemoc. Takže není důvod.      *Kdy jste naposledy byl v péči lékaře?      Chtěl bych poděkovat panu profesorovi Zavoralovi, který se o mě staral. A doufám, že se starat bude. Je to skvělý lékař, ale teď momentálně, protože Vy se ptáte na momentální situaci, mě kromě bolavých nohou nic netrápí. Ale zase, abych si trochu postěžoval, paní Vero, ty bolavé nohy u člověka, který dřív ušel alespoň těch dvacet kilometrů na horách, ne že by to bylo moc, ale dvacet kilometrů a dneska neujdu ani kilometr, který jezdil běžkách, teď jsem se postavil před rokem na běžky a upadl jsem, protože mě zradily nohy, který jezdil na kole, a měl to strašně rád, tohle všechno je mi odepřeno. Ale nestěžuji si, jsem rád, že alespoň jakž takž chodím.      *Vrátím se ještě zpátky vlastně k tomu novému typu koronaviru. Kolikrát už jste podstoupil test, v jaké podobě a pro formu se samozřejmě také zeptám, jak to dopadlo.      Nepodstoupil jsem žádný test, a tedy v žádné podobě. Samozřejmě, kdybych měl jakékoli příznaky, tak se objednám.      *A Vaše okolí, předpokládám, asi je preventivně podstupuje včetně ochrany.      Moje okolí je preventivně vyšetřeno, dokonce včera v devět hodin ráno na Hradě postoupili test i členové expertního týmu, o němž jsme mluvili, a znovu opakuji, v případě, kdy by se objevily jakékoli příznaky, objednám se. Pro informaci Vašich diváků, pokud je to náhodou zajímá, měří mi pravidelně teplotu, teplota je 36,9.      *A objevil se někdo ve Vašem okolí…      Paní Vero, potřetí Vám říkám, mluvte nahlas, protože přes tu roušku vůbec nejste slyšet.      *Já se potřetí omlouvám a ptám se, zda u někoho z Vašeho okolí přesto byla potvrzena nákaza.      Nebyla.      *Ne.      Nebyla, to bych se dověděl.      *Jinak vlastně říkal jste, že jste byl poměrně striktní při včerejším setkání s ústavními činiteli i tím, že jste zakázal poprvé oběd. Jeden z Vašich spolupracovníků až tak striktní nebyl, ten tam včera seděl s Vámi. Ekonomický poradce Martin Nejedlý po návratu z Číny úplně nedodržel preventivní karanténu, byl spatřen v centru Prahy. Už jste mu za to vyčinil, jak jste v minulosti slíbil? A jak?        Samozřejmě, vynadal jsem mu. Byl to rozhovor na čtyři oči a myslím si, že Martin tuto chybu nikdy v životě opakovat nebude.       *Tedy asi to bylo poměrně drsné.      Velmi drsné.      *Velmi drsné. Na Vašeho dalšího spolupracovníka a na to, jak je o Vás postaráno se ptala čtenářka Markéta Novotná, důchodkyně z domova pro seniory Žatec.       *„Dobrý den, pane prezidente, když pan kancléř Mynář mluví o tom, že k Vám má přístup jen on, zajímá mě, copak Vy nemáte manželku a dceru, že je úplně upozadil? Prosím, řekněte nám, že jsou obě v pořádku a s Vámi.”      Obě jsou v pořádku, jsem s nimi v pravidelném kontaktu. Dcera už měla odjet do Anglie, ale protože lety byly zakázány, tak je zatím tady. Když pan kancléř mluvil o tom, že je jediný, kdo má ke mně přístup, tak tím myslel zaměstnance prezidentské kanceláře, samozřejmě, že ne rodinné příslušníky.       *A kde se teď tedy nacházejí první dáma a první slečna.      Teď se momentálně se nacházejí v Lumbeho vile, protože jako první dáma má některé společenské povinnosti.      *Jak je na tom Váš syn, který jako lékař a biochemik působí v nemocničním prostředí, konkrétně ve Fakultní nemocnici v Ostravě.      Nedávno jsem s ním telefonoval a říkal, že je v naprostém pořádku, takže díky bohu, musím to zaklepat, moje rodina včetně mně samotného nebyla nakažena. My máme v Lumbeho vile ještě maminku mé ženy, ale já jí neříkám tchýně, já jí říkám babičko, a ta je také, třeba že je jí přes 80 let, ve zdravotním pořádku.      *Tak budeme doufat, že to tak i zůstane. Bývalá první dáma Dagmar Havlová na facebook umísťuje fotografie toho, jak šije látkové roušku. Není to samozřejmě soutěž, i tak se zeptám, zapojuje se do pomoci, a jak, Vaše manželka?      Upřímně řečeno, já detaily neznám. Říkal jsem, že plní společenské povinnosti, o které ji Hrad požádá, to je organizace nejrůznějších akcí, které se na Hradě konají, ať už jsou to výstavy, kulturní akce a podobně.      *Hodláte třeba i v současné době nějak promyslet využití těch peněz, které posíláte do Vašeho fondu? Zatím jsou na podporu klokánků, tak jestli na tom něco nezmění ta koronovirová epidemie.      Samozřejmě, že ne. Já pravidelně sedm let, s krátkou výjimkou, na kterou jste mě sami upozornili, sedm let posílám 60 tisíc měsíčně klokánkům, a budu v tom samozřejmě pokračovat ještě ty tři roky. Myslím si, že je to nesmírně užitečný krok, zatímco kdybych teď tu pomoc stáhnul, tak bych se cítil nedobře. Víte, klokánci jsou tak trochu poddimenzováni, a to jak finančně, tak personálně. Byli v kritické situaci, kdy ty jejich takzvané tety čtyři měsíce nedostávaly plat, a přesto neodešly a pracovaly zadarmo. Toho si vážím.      *A to je pro dnešek vše, pane prezidente. Děkujeme moc za Váš čas, za to, že jste nás vůbec přijal osobně v takovéto situaci, a přejeme Vám hezký zbytek neděle.      Já přeji Vám a všem, kdo se na nás dívají, aby prožili krásné Velikonoce, hodili starosti za hlavu, zbytečně se nestresovali, a jak jsem říkal ve svém projevu na Primě a budu to teď opakovat, mějte se rádi, buďte na sebe vlídní a laskaví a vycházejte si vzájemně vstříc a pomáhejte jeden druhému. Hezký den a hezký měsíc.       *Tak a já se ještě také vrátím do záběru na vteřinu, kdo jste nestihli sledovat celý přenos, tak to nejpodstatnější naleznete už teď na našem webu, anebo zítra v tištěném Blesku.   Na viděnou.      Na viděnou."
c796d8da8a012a3d0fa5678eba418dda,"Vážení a milí přátelé,    děkuji všem za moc krásná přání k svátku, která jste mi dnes zaslali!    Přeji vám klidný večer.    Váš,    Miloš Zeman"
cb4fe3e5f24e0ba6d6a40694a26b511f,"Klobúk dole, pán prezident Miloš Zeman. Kiež by sme aj my mali hlavu štátu, ktorá hovorí pravdu a nešíri nenávisť voči Rusku. Toto je odkaz zo Slovenska - ďakujeme Vám za odvahu a múdrosť!"
cdaddca02a357ef75911f751152ea826,"Plnou podporu Izraeli, který čelí útokům teroristů, jsem vyjádřil v telegramu izraelskému prezidentovi Reuvenu Rivlinovi:    Vážený pane prezidente, milý příteli,    vyjadřuji Státu Izrael v této těžké chvíli plnou podporu a solidaritu. Jsme s vámi!    S úctou    Miloš Zeman  prezident České republiky"
D39AD050724493BADBDD939EF59E6C67,"Dnes jsem zaslal telegram králi Thajského království Maha Vajiralongkorn Bodindradebayavarangkunovi:    Vaše Veličenstvo,    s napětím jsem spolu s občany České republiky sledoval drama a následnou náročnou záchranu dvanácti chlapců a jejich trenéra, kteří zůstali uvězněni po mnoho dní v zatopené jeskyni. Zprávu o jejich úspěšném vyproštění přijala česká veřejnost s radostí a úlevou.    Dovolte mi, Vaše Veličenstvo, abych využil této příležitosti a poblahopřál Vám a Vaším prostřednictvím také zúčastněným záchranářům k úspěšné a profesionální záchranné akci, provedené navíc v tak obtížných podmínkách, jakými jsou zatopené jeskynní systémy.    Závěrem mi dovolte, abych popřál zachráněným chlapcům rychlou rekonvalescenci a bezproblémový návrat do běžného života.    S úctou    Miloš Zeman"
d9dd131c4c4f46de3902f4a887d955f7,"SLEDUJTE: S PREZIDENTEM V LÁNECH. 🇨🇿 Miloš Zeman exkluzivně pro Blesk o koronaviru, očkování, volbách i výhledu na rok 2021"
DEFE35A9DDC0903C16BC462597E8FFE3,"V souvislosti s teroristickým útokem v Petrohradu jsem dnes zaslal ruskému prezidentovi Vladimiru Putinovi kondolenční telegram:    Vážený pane prezidente,    s hlubokým zármutkem jsem přijal zprávy o krvavém teroristickém útoku v Petrohradu, který stál životy mnoha nevinných lidí a zanechal desítky raněných. Dovolte mi, abych Vám a rodinám obětí vyjádřil jménem svým i jménem občanů České republiky upřímnou a hlubokou soustrast.    Pln zármutku i zlosti musím opět konstatovat, že teroristické činy spáchané na nevinných lidech jsou naprosto neomluvitelné. Ujišťuji Vás proto, že podporuji Vaše odhodlání neustupovat silám, které by chtěly zničit hodnoty naší demokratické civilizace.     Vážený pane prezidente, přijměte, prosím, ještě jednou moji nejhlubší soustrast.    V úctě    Miloš Zeman  prezident České republiky"
e1827c086ff41c0c1cca0e6348eef1c0,"Milí přátelé,    právě zahajuji vytouženou dovolenou na chalupě na Vysočině.    Přeji vám všem, abyste měli klidné prázdniny, odpočinuli si a hlavně, abyste chvíle volna prožili s nejbližšími a skutečnými přáteli.     A nenechte se nikým a něčím otrávit, politikou zvláště!     Váš,    Miloš Zeman"
e3d5ab339897c5dd1e4efc65dbe04e1e,"Přečtěte si přepis rozhovoru pro Frekvenci 1, který se uskutečnil v Lánech, v Masarykově pracovně:    *Na Frekvenci 1 vás z Masarykovy pracovny v Lánech zdraví Luboš Procházka a spolu se mnou je u mikrofonu i pan prezident Miloš Zeman chráněný stejně jako já rouškou. Dobré odpoledne.    Dobré odpoledne.    *Předně chci poděkovat, že jste nás i v této náročné době přijal tady, v Lánech, a nabízí se hned na úvod otázka, jak se cítíte? Vše v pořádku?    Vše v pořádku. Mám tady normální práci stejně jako na Hradě, s tím rozdílem, že tady je o něco více klidu.    *Začnu aktualitou z dneška. Ministryně financí Alena Schillerová podle svého dnešního vyjádření pro Českou televizi předloží zítra na vládě nový návrh státního rozpočtu s deficitem tři sta miliard korun. Původně se počítalo s dvěma sty miliard. Deficit tak bude nejvyšší v našich dějinách. Dalo se to čekat, že bude potřeba více peněz?    Zcela určitě ano. Já začátkem května s paní ministryní Schillerovou o tom budu mluvit a Vy se mě jistě zeptáte, jestli ten návrh podepíšu. A já bych teď mohl strašit, že ho budu vetovat, ale neudělám to. Nicméně budu upozorňovat na to, že právě v tomto rozpočtu by se také mělo šetřit, a protože už tři roky upozorňuji na to, že vyhazujeme každý rok třicet miliard korun na dotace na solární elektrárny, tak se zeptám paní ministryně, jestli právě teď není čas tento nesmyslný výdaj z rozpočtu vyhodit.    *Ministryně financí dnes také řekla, že Česko je v ekonomické recesi, a cituji: „Čím bude delší, tím bude i hlubší.“ Proto by jako ministryně financí přivítala rychlejší uvolňování opatření proti šíření koronaviru, ale respektuje rozhodnutí epidemiologů. Jaký je Váš aktuální názor? Vy jste se minulý týden vyslovil pro pokračování současného restriktivního způsobu boje s epidemií, ale jak to vidíte dnes? Držet ještě opratě, nebo je vzhledem k tomu, že už jsme v recesi, opravdu povolovat?    Milý pane redaktore, já nevěřím médiím, a právě proto si občas přečtu svůj oblíbený teletext. Na tom teletextu máte tabulku dvaceti osmi zemí, a ta tabulka obsahuje údaj, počet zemřelých na milion obyvatel. My jsme v této tabulce na prvním, tedy nejlepším místě. Těsně za námi je Izrael, což je dobré sousedství.   A já si myslím, že zaprvé bychom na to měli být hrdí a mít z toho radost, zadruhé, že bychom měli poděkovat jak vládě, tak občanům, a zatřetí, že bychom neměli měnit užitečnou a efektivní strategii. Řekl jsem, tuším, že na televizi Prima, že lidský život má vyšší hodnotu než přehnané urychlení těch omezujících opatření.    *Premiér Babiš v souvislosti se zadlužením Česka pro Právo řekl, cituji: „Musíme se zadlužit, abychom podpořili sociální smír, ubránili ekonomiku a zachovali lidem práci.“ S tím souhlasíte?    Tak samozřejmě, že ano. Já si myslím, že pokud jde o sociální smír, tak lidé se chovali skvěle a zodpovědně. Tady nehrozí občanská válka, kterou vyhlásil Miroslav Kalousek. Tady nehrozí vlastizrada, kterou vyhlásil senátor Fischer. Tady už ten sociální smír prostě je. Ale zachránit ne jenom ekonomiku, ale zachránit i životní úroveň a zabránit tomu, aby se zvýšila míra chudoby, to je, myslím, cíl, který stojí za to.    *Jedna z položek, která hodně zatíží rozpočet, je ošetřovné. Vláda na svém pátečním zasedání schválila jeho navýšení na osmdesát procent denního základu přímo zaměstnanců místo dosavadních šedesáti, a to zpětně od prvního dubna. Podepíšete ošetřovné ve výši osmdesátiprocentního denního základu.    Ano, podepíšu.    *Neměla ho vláda schválit už dávno? Teď se totiž předhání opozice s ministryní Maláčovou, kdo tu osmdesátku navrhoval dříve.    Víte, opozice jenom poštěkává a bohužel sama nepředložila, a je mi to líto, žádný seriózní alternativní program, ať už se týká zdravotnictví nebo ať už se týká ekonomiky. Já si myslím, že naše opozice výrazně selhala a nemá cenu ji komentovat.    *Mimochodem Vy jste v pátek podepsal vládní návrh zákona, podle kterého lidé mohou žádat o odklad splátek úvěrů. Ze Senátu k Vám míří i další schválené návrhy, například, že cestovní kanceláře budou moci lidem za nerealizované zájezdy dávat poukazy. Už máte zákony na stole, nebo vyčkáváte?    Já tady mám dva zdroje svých informací. Zaprvé legislativní, to znamená právní odbor prezidentské kanceláře, a zadruhé odborný, tedy analytický odbor. Předpokládám, že doporučení těchto odborů bude v obou případech kladné.    *Dnes je to přesně měsíc, co tady v Česku nosíme roušky. Někteří lidé se ale v posledních dnech, hlavně o Velikonocích, v uvozovkách říkám, utrhli z řetězu a vyrazili si ven bez roušek. Do dvou týdnů se pak ukáže, jestli se v důsledku toho nový typ koronaviru rozšířil více. Co byste takovým lidem, kteří porušovali nařízení státu, jako prezident státu vzkázal?    Zaprvé bych je varoval před desetitisícovou pokutou, která jim hrozí. A zadruhé bych je poprosil, aby vydrželi. Vydrželi ještě měsíc, možná měsíc a půl, ale v životě lidském měsíc a půl je příliš krátká doba, než abychom riskovali, že dojde k nakažení a že koronavirus neodejde.    *Jestli dovolíte dotaz soukromého charakteru, kdy Vy sundáváte roušku? Až před spaním?    To si myslíte, že ji nosím celý den? Mýlíte se. Když jsem tady sám, nevidím důvod, proč roušku nosit.    *Ještě mi řekněte, protože venkovní teploty jdou nahoru, jak snášíte to horko v roušce? Já třeba dnes trošku hůře, ale teď už je to lepší.    Já už jsem v pětasedmdesáti letech zvyklý na leccos a rouška není ten největší problém, který jsem v životě měl.    *Podle duchovního otce české karantény pana Romala Prymuly, kterého jste se rozhodl letos v říjnu vyznamenat, budeme ještě roušky nosit měsíce. On nespecifikoval to období, ale Vy jste to sám teď naznačil, že to ještě chvíli potrvá. Tak, zvládnou to Češi?    Když to zvládli dřív, tak teď mají jednu výhodu, je světlo na konci tunelu. I když, protože mám rád anekdoty, Vám jednu řeknu. Tvrdíte-li, že je světlo na konci tunelu, může to být, že jde o reflektory protijedoucí lokomotivy na jednokolejné trati. Ale to je vtip, já si myslím, že tady je opravdu světlo na konci tunelu, a ta naděje, pane redaktore, je tím silnější, čím větší to světlo je.    *Senát umožnil přijetí zákona, podle kterého policie bude moci na místě pokutovat až deseti tisíci korunami lidi, kteří poruší vládní opatření proti šíření koronaviru. Vy jste o tom před chvílí mluvil. Horní komora normu neschválila, neodmítla, ani nijak neupravila. Zákon tak v souladu s Ústavou dostanete k podpisu až po uplynutí třiceti dnů, které má Senát na projednávání zákonů. Tato lhůta skončí devátého května. Předloha tak bude účinná až po skončení aktuálně platného nouzového stavu, který je vyhlášen do konce dubna. Neměl by Senát v této těžké době zaujmout konkrétní stanovisko? K čemu tedy pak takový zákon?    Pane redaktore, Vy znáte můj kategoricky odmítavý názor na existenci Senátu.    *Ano.    A pokud si Senát přál do sbírky svých, řekněme, zbytečných nebo hloupých rozhodnutí přidat ještě jedno, budiž.    *Zůstanu ještě u Romana Prymuly, o kterém jsme před chvílí mluvili, on nedávno řekl, že hranice by mohly být zavřené i dva roky. Teď připouští, že by se například mohlo v létě cestovat na Slovensko nebo do Chorvatska, pokud se na tom s těmi státy domluvíme. Na to ale reagoval šéf krizového štábu pan Hamáček, že chce nejprve tvrdá data od expertů, a cituji: „Pak můžeme veřejnosti dát jasnou zprávu. Není však možné jednou mluvit o ČR zamčené na dva roky a za chvíli o možnosti jet v srpnu do Chorvatska. To moc odborně nezní, proto si z nás někdy lidé dělají legraci.“ Konec citátu. Uznáváte, že ve výrocích klíčových lidí celé situace je trochu zmatek v některých chvílích?     To se někdy stane. Já sám trvale zastávám názor, že by hranice měly být uzavřeny rok, nikoli dva roky. A to proto, aby výjezd nevyvolal vlnu epidemie, což se může stát, zejména když vyjíždíte do zemí, kde ta epidemie ještě neskončila. Doporučuji lidem, aby vychutnali krásy české krajiny na své dovolené.    *Bude to ve Vašem případě Vysočina?    Samozřejmě, jako vždy.    *Říká v Press klubu rádia Frekvence 1 prezident Miloš Zeman.  Vláda tento týden představila scénář otevírání obchodů a služeb. Stalo se tak poté, co před a o Velikonocích vzali lidé útokem hobbymarkety, kde byla, troufám si říci, hlava na hlavě. Zatímco bohoslužby se konat během svátku nemohly a povolené budou až, podle aktuálního vyjádření premiéra Babiše pro Radio ZET, od 27. dubna, tedy od toho dalšího pondělí. Přijde Vám fér vůči věřícím, kterých je kolikrát v kostele méně, že v narvaném hobbymarketu bylo více lidí a oni na bohoslužbu nemohli?    Mě sice ty hobbymarkety taky trochu překvapily, ale uznal jsem argument, že český národ je do značné míry národem zahrádkářů a že ti lidé si chtěli koupit potřeby, aby mohli ošetřit svoje zahrádky. A pokud jde o bohoslužby, vím, že existuje dohoda mezi panem kardinálem a panem premiérem, že dojde i k postupnému zvyšování počtu účastníků těchto bohoslužeb.     *V souvislosti s církvemi, jste v kontaktu s panem kardinálem, který ukončil karanténu a opět naplno pracuje?    Dostal jsem teď od pana kardinála pozvání na 5. května. Pokud se to podaří, rád se té akce ve Svatováclavské kapli zúčastním.     *Stát by měl podle ministryně financí Aleny Schillerové koupit české aerolinie, premiér Babiš i vicepremiér Havlíček už dříve připustili, že by stát mohl do klíčových podniků vstoupit, pokud by se kvůli ekonomickým dopadům epidemie koronaviru dostaly do problémů. Souhlasíte s tím?    Jak kde. Rozhodně nemůže vstupovat do všech podniků, v tom se asi shodneme. Na druhé straně ti, kdo blábolí, že je to nacionalizace, by si měli uvědomit, že podobný postoj zaujala americká administrativa, kterou rozhodně nemůžete podezřívat z bolševismu. A to například u General Motors. Takže tam vstoupili a když se General Motors postavil na nohy, tak zase svůj akciový podíl odprodali.     *Ještě ze Svazu průmyslu a dopravy pan Jaroslav Hanák v týdnu v Press klubu Frekvence 1 řekl, že vstupování státu do klíčových firem je návratem k socialismu. Podle něj to není nejlepší cesta.    Tak vyberte si. Buď tam jako u toho General Motors vstoupíte a zachráníte ten podnik, nebo ho necháte padnout, a v tom případě budete riskovat nezaměstnanost a ti lidé pak budou na sociálních dávkách, a dále tím zatíží státní rozpočet.     *Budete chtít o případných vstupech státu do některých firem hovořit s Alenou Schillerovou na květnovém setkání?    Vždyť právě proto se to setkání koná.     *Tak teď jsme si to upřesnili. Pojďme do divadla. Majitelé soukromých divadel v čele s producentem a šéfem pražského divadla Broadway vyzvali ministra kultury Zaorálka k rezignaci, protože zatím ze schválených peněz na pomoc kultuře nedostanou ani korunu. Ministr tvrdí, že není všem dnům konec, že dál jedná. Divadelníci, ti soukromí, se raději obrátili s prosbou o pomoc na premiéra Babiše, a ten s nimi začal jednat. Neměl by si spíše předseda vlády srovnat Lubomíra Zaorálka, aby se soukromými divadelníky dál jednal sám, než situaci řešil za něj?    Víte, já nemám rád výzvy k rezignaci jakéhokoli ministra. Pan Stanjura nedávno vyzval k rezignaci Alenu Schillerovou, o níž jsme teď mluvili, ano, a jestliže Oldřich Lichtenberg vyzývá k rezignaci Lubomíra Zaorálka, tak si položte otázku, kdyby to náhodou pan Zaorálek udělal, tak tady budete nějakou dobu hledat nového ministra, ten se bude rozkoukávat, a tím pádem žádné další peníze stejně nebudou.     *Pokročíme k dalšímu aktuálnímu tématu tohoto víkendu. Váš pan kancléř Vratislav Mynář uspořádal v pátek podle deníku Blesk ve své restauraci v Osvětimanech zabijačku, které se v době platnosti nouzového stavu zúčastnilo šest lidí. Na porážku prasete dorazil i starosta obce. Krajská hygiena podle tisku o zabijačce nevěděla, kancléř Mynář se brání, že prase bylo nemocné a muselo se porazit a že všem účastníkům ze svého prý zaplatil rychlotesty. Řekl Vám o té zabijačce?    Dověděl jsem se následně o ní a četl jsem to i v Blesku, ale vážil jsem si Frekvence 1 a teď vidím, že jste bulvární stanice, ale jednu větu, protože více za to nestojí, Vám řeknu. To prase nebylo nemocné, to prase bylo hladové, a to prase bylo hladové proto, protože penzion je zavřený, takže zbytky potravin, kterými se to prase krmilo, neexistují a prase by umřelo hlady. A prosím Vás, pojďte od toho a budeme se bavit o důležitějších věcech.     *Ještě bych zůstal u pana kancléře, jestli dovolíte. Předseda Senátu Miloš Vystrčil z ODS Vám podle svého vyjádření napsal dopis, ve kterém vyjadřuje nespokojenost s postupem kancléře Mynáře při odpovědi na otázky ohledně vzniku údajného výhrůžného dopisu čínské ambasády k cestě bývalého šéfa horní parlamentní komory pana Kubery na Tchaj-wan. Vratislav Mynář jako oficiální odpověď poslal panu Vystrčilovi svou veřejnou reakci na dřívější informaci médií o uvedeném dopisu. Už jste dopis od pana předsedy Vystrčila dostal a případně reagoval?    Ano, dostal jsem a vidíte, tohle, na rozdíl od toho prasete, je zajímavé téma. Takže mohu odpovědět velmi jednoduše. Nízkonákladový Deník N publikoval zprávu, podle níž kancléř požádal čínského velvyslance, aby napsal dopis varující před cestou pana Kubery, tehdy pana Kubery, na Tchaj-wan. Pan kancléř veřejně prohlásil, že Deník N lže a že k ničemu takovému nedošlo. Tak co chcete víc?     *Děkuji za Vaši reakci. Ještě do třetice pan kancléř. Ve čtvrtek Vratislav Mynář přijal na Pražském hradě velvyslance Číny. Na schůzce mu poděkoval za pomoc, kterou nám země poskytla. Vy jste s panem velvyslancem také třeba telefonicky nebo dopisem mluvil?    Zatím ne, ale rád to udělám. Mimochodem, pro Vaši informaci, před asi dvěma dny na varšavském letišti přistálo letadlo Mrija, které vezlo čínské dodávky zdravotnického materiálu do Polska, a na tom varšavském letišti byl premiér a další činitelé, aby poděkovali Číně za tyto dodávky. Jinými slovy, myslím si, že protičínští hysterici by se měli trochu stydět.     *Jenom uzavřu otázky, které se týkají pana kancléře. Asi chápete, že se ptám na aktuální dotazy, a pokud nejčtenější deník v Česku napsal o jeho zabijačce, proto jsem chtěl i Vaši reakci. Nebylo to o tom, že Frekvence 1 je bulvární.    Ne, Frekvence 1 tímto dotazem prokázala svoji alespoň částečnou bulvárnost. Čím méně o tom dále budete mluvit, tím méně bulvární budete.     *Pane prezidente, Spojené státy se v posledních dnech snaží zjistit, jestli koronavirus nepochází z laboratoře v čínském Wu-chanu. Americký prezident Donald Trump dnes do toho varoval Čínu před následky, pokud vědomě nezasáhla a nezabránila rozšíření koronaviru do světa. V této souvislosti Vám přišel od posluchače Jiřího Volfa tento dotaz, cituji:     *Dobrý den, uvažujete, že bychom po Čínské republice požadovali odškodnění za škody vzniklé virem z Wu-chanu? Že pochází virus z Číny je nezpochybnitelné.    *To píše posluchač a přidává se posluchačka Marie.    *Dobrý den, jak se díváte na velmi časté spekulace, pokus o biologickou válku šířením Covid-19 z Číny.    *Já jsem ty dotazy záměrně přečetl oba a poprosím Vás o reakci.    Dobře, tak žádejme kompenzaci od Velké Británie za nemoc šílených krav, protože ta zcela evidentně se rozšířila právě z Velké Británie. Žádejme od afrických zemí kompenzace za Ebolu, protože ta se zcela evidentně rozšířila z Afriky. Prosím Vás, epidemie přicházejí a odcházejí a konspirační teorie jsou spíše komické a ubohé. Já Vám jednu nabídnu. Kdysi se říkalo, že je to proto, že Číňani jedí netopýry a dělají z nich polívku. Teď se vytvořila nová teorie, která říká, že ta epidemie vznikla od luskouna, což je zvíře, které má prý velmi chutné maso. Mimochodem pražský primátor Hřib chce přivézt luskouna z Tchaj-wanu. Doufám, že to k nám nezanese další epidemii. Ale protože taky bychom se měli někdy usmát, četl jsem teď docela hezký vtip, který říká, že v Číně se jí všechno, co létá, s výjimkou letadel a všechno, co je pod zemí, s výjimkou metra.    *Ještě, pokud jde o Čínu. My jsme hovořili o tom poděkování čínskému velvyslanci, budete Vy sám třeba například psát i dopis přímo čínskému prezidentovi nějak aktuálně?    Já doufám, že až tato epidemie pomine, tak že přijedu na Summit 17+1 a poděkuji čínskému prezidentovi osobně, z toho prostého důvodu, že dávám přednost osobním kontaktům před dopisy nebo telefonáty.     *Míříme do Ruska. Za pobuřující a cynické označil šéf ruské diplomacie Sergej Lavrov počínání úřadů v Praze, které nechaly odstranit, jak už víme a Vy jste to komentoval, sochu sovětského maršála Koněva. Tento čin představuje porušení bilaterální smlouvy, říká Sergej Lavrov. Kdyby tady s Vámi teď seděl, co byste mu na to řekl?    Řekl bych mu, že je to především ubohé, a řekl bych mu také, že asi před dvěma lety jsem psal dopis panu starostovi Kolářovi z Prahy 6, protože na území Prahy 6 po cestě na letiště jsou dvě nádherné, veliké a naprosto zchátralé vily. Pan starosta mi odpověděl, že s tím nemůže nic dělat. Tak jsem ho odepsal jako neschopného starostu. Řekl bych tedy panu Lavrovovi, že kompenzace své neschopnosti je možná právě těmito směšnými a ubohými gesty.     *Stanice moskevského metra Pražská by se mohla přejmenovat na Maršála Koněva, navrhuje to společenská rada při ruském ministerstvu obrany, podle které by tento krok byl odpovědí na odstranění sochy maršála Koněva v Praze. My už jsme po revoluci přejmenovali Moskevskou na Anděl, takže by to asi Praze nemělo vadit.     Nemělo a je věcí Moskvy, jak si pojmenuje stanice metra.     *Ruský prezident Vladimir Putin kvůli koronaviru odložil květnové oslavy konce 2. světové války v Moskvě. Budete nicméně v souvislosti s výročím prezidentovi Ruské federace psát nějaký oficiální dopis?     Já jsem přijal pozvání pana prezidenta Putina a předpokládám, že tato slavnost se místo 9. května uskuteční v září, a dává to i logiku, protože, jak víte, v září skončila 2. světová válka. 9. května skončila pouze válka v Evropě.    *Česká televize v rámci současné krize spustila kanál pro seniory ČT3. Vysílá například kultovní Nemocnici na kraji města, díváte se?    Ne. Ale kdyby náhodou tam byl seriál Dva písaři, tak bych se určitě díval.    *Je to dobrý počin České televize, tento kanál?    Určitě ano.    *Takže byste jí ty poplatky teď nechal?    Ale notak, za jeden dobrý čin, berme to jako splátku na dluh.    *Mimochodem, co říkáte na slova generálního ředitele ČT Petra Dvořáka, ta aktuální, který uvažuje o navýšení koncesionářských poplatků?    Myslím si, že k tomu bude asi kompetentní Rada České televize a další instituce, ale v současné situaci, kdy se budeme snažit udržet životní úroveň, nikoli ji zvýšit, jakékoli zdražování, včetně zdražování koncesionářských poplatků, by byl špatný signál.    *Pojďme k pár drobnějším zprávám před posluchačskými dotazy.  Na Pražském hradě dnes vystupovala Hudba Hradní stráže, hudebníci postupně vystoupili se skladbami na čtyřech místech. Poslouchal jste přímý přenos v Rozhlase?    Máme ho na svém Facebooku.    *Chybí Vám hradní prostředí vůbec?    Ale samozřejmě, že ano, ale protože vím, že se tam stejně brzy vrátím, tak to neberu tak závažně.    *V květnu to budou dva roky, co se díky Vaší amnestii dostal na svobodu Jiří Kajínek. Napsal Vám od té doby nějaký dopis?    Ne, nenapsal a ani není důvod, aby ho psal. Předtím mi jeden hezký dopis napsal. Já bych mu jenom doporučoval, aby si uvědomil, že ta milost má sedmiletou podmínku, takže kdyby měl například dopravní nehodu, tak by se musel do vězení vrátit. Tak ať si dá zatraceně pozor.    *Vaše manželka bude mít 29. dubna půlkulatiny, jsem se dočetl. Už pro ni máte dárek?    To je soukromá záležitost. Vy to někde vykecáte a moje manželka se to dozví, a v tom případě už to nebude překvapení.    *Legendární herečka Jitka Frantová Pelikánová, která žije v koronavirem velmi postižené Itálii, konkrétně v Římě, Vám napsala dopis. Protože se známe, tak ho předám Vašim asistentům. Ona teď poslouchá tento přímý přenos. Byla měsíc v nemocnici, ale vše zvládla. Chtěl byste jí něco vzkázat?    Chtěl bych jí vzkázat, že ji obdivuji jako herečku a že věřím, že společným úsilím se konečně podaří naplnit sliby olomouckého magistrátu o tom, že bude ulice nebo náměstí Jiřího Pelikána.    *Jitko, zdravíme Vás z Lán, Vy nás slyšíte.  Pojďme na posluchačské dotazy. Pavel z Vimperka napsal:    *Jak hodnotíte práci vlády, zvláště pana Hamáčka a pana ministra zdravotnictví? Pan Hamáček je podle lidu opravdu dobrý organizátor, má nervy ze železa. Nezapomeňte na něho, prosím, až budete udělovat vyznamenání. To by se asi profesor Fiala…     *To je tu, v tom dotazu.    Já jsem nikdy neudělil státní vyznamenání aktivnímu politikovi. Přál bych Honzovi Hamáčkovi, aby co nejdéle zůstal aktivním politikem, i když tím přijde o vyznamenání. Řekl jsem na televizi Prima, že právě jeho vystupování, jeho aktivita mě vede k závěru, že by bylo skvělé, kdyby i po parlamentních volbách pokračovala tato koalice.    *Lukáš Kouba napsal, přečtu celý dotaz, protože je důležitý.    *Vážený pane prezidente, zajímal by mě Váš názor na pana ministra Plagu s tím, jaké měl návrhy k školní docházce. Obávám se o zdraví a konzultace jsou dobré pro jedince s místem bydliště totožným se školou. Jízda autobusem má také své riziko a nechci nakazit blízké. V tento moment by byla lepší maturita na podzim nebo ji udělit úředně. Dvouměsíční distanc od výuky také udělá své a jsme nedostatečně připraveni. To, že zákon o tom, že nám po 1.6. měl dát jistotu, tak teď jen víme, že maturita bude. Kdy? Zas nikdo neví. Zasloužíme si lepší jednání. S pozdravem Lukáš Kouba.    Dobře. V každém případě pan ministr Plaga postupoval velmi rozumně tím, že rozdělil ty etapy uvolňování, to znamená, tady byla petice, aby se děti co nejdříve vrátily do škol, proti ní byla zase jiná petice…    *Nenastupuji.     … ano, přesně tak. Já si myslím, že pan ministr volil rozumnou kompromisní cestu, to znamená, že ten nástup do škol bude po těch patnáctičlenných skupinách, a pokládám to za rozumný postup.    *Posluchač Václav napsal:     *Pane prezidente, je svět schopen se ponaučit z koronavirové krize a provést revizi hodnot, co je pro život člověka nejdůležitější, a zmírnit nespravedlnost v rozdělování výsledků práce? Nepůjde svět pod vedením prezidenta Trumpa k další světové válce?    Já bych si samozřejmě přál, aby to, čemu Nietzsche říkal umwertung aller Werte, tedy přehodnocení všech hodnot, v některých případech nastalo. Řeknu Vám alespoň jednu ilustraci. Velmi bych si přál, aby Evropská komise přestala bláznit s takzvaným zeleným údělem, uvědomila si, že místo fiktivního boje proti klimatické změně je zapotřebí oživit ekonomiku, a tedy i její energetickou základnu, kterou by Green Deal for Europe výrazně oslabil.    *Miloslav napsal:    *Krásný dobrý večer, už dříve jste několikrát prohlásil, že byste byl rád, kdyby Česko přijalo euro. Platí to i nadále? Vidíte u nás tuto možnost v blízké době uskutečnitelnou? Děkuji.    Platí to. A pokud jde o blízkou dobu, tak to záleží především na tom, zda se změní princip Evropského stabilizačního mechanismu. O co jde, Vy jste nucen, český daňový poplatník, platit, pokud jste v eurozóně, i řecké dluhy, a to dluhy, které nevznikly kvůli nějaké epidemii, ale kvůli, upřímně řečeno, velmi neefektivní řecké vládě. Takže jakmile by ten Evropský stabilizační mechanismus neumožňoval placení cizích dluhů českým daňovým poplatníkem, pak myslím, že je rozumné otevřít debatu o vstupu do eurozóny, ale vždycky jsem ještě k tomu dodával jednu věc. Když čtete statistiku, kupodivu zjistíte, že eurozóna má vyšší nezaměstnanost a pomalejší tempo hospodářského růstu než země, které v eurozóně nejsou. Přemýšlejte nad tím.    *A poslední dotaz, Richard Hájek.    *Dobrý večer, chtěl bych se zeptat, zdali byste podpořil případné referendum o vystoupení Česka z Evropské unie. Děkuji.     *Čtu posluchačský dotaz.    Už jsem jednou řekl, že jsem zastánce referend, a nevidím důvod, aby se omezovala tématika těchto referend. Na druhé straně jsem také řekl, že kdyby bylo referendum o vystoupení z Evropské unie, hlasoval bych proti.    *Posluchačské dotazy máme za sebou, jsme před závěrem rozhovoru. Obligátně, jako vždy, se zeptám, co Vás dnes ještě čeká.    Dneska? Budete se divit, ale hlavně večeře. Potom se chystám prostudovat materiál svého zahraničního odboru o tom, jak postupují jednotlivé země v boji s koronavirem, a i když komplex těchto opatření je v zásadě podobný jako český komplex, tak mohu s radostí opakovat, a vryjte si to do paměti, pane redaktore, že jsme první a nejlepší.    *Pokud jde o Frekvenci 1, tak za malou chvíli začínají písničky na přání. Kdybyste si chtěl nechat zahrát od Frekvence 1 za chvíli, co by to bylo?    Sentimental Journey.    *Doufám, že nás kolega Milan Bílek slyší.  Já jenom pozvu naše posluchače na Facebook Frekvence 1, Instagram Frekvence 1 i internetové stránky www.frekvence1.cz, kde najdete za chvíli záznam tohoto rozhovoru a také fotografie. Zároveň přepis rozhovoru by měl být v nejbližších hodinách na adrese hrad.cz, takže tam si též budete moci dohledat podrobnosti.  *Pane prezidente, děkuji a těším se opět na slyšenou.    Bylo mi potěšením."
e457293a2efbe1ddf935a2affcdcb6f5,"Vážení a milí přátelé,    moc vás všechny srdečně pozdravuji ze zámku v Lánech!    Už ve středu vystoupím s projevem na jednání Poslanecké sněmovny k návrhu státního rozpočtu na příští rok.    Váš,    Miloš Zeman"
ef76961e92066b959917b79d64d81c78,"Petra Kellnera jsem si velice vážil pro jeho podnikatelské úspěchy a nesmírně lituji jeho tragické smrti.    Miloš Zeman  prezident republiky"
F3573A91956420C67635A67189115244,"Chtěl bych moc poděkovat všem občanům, kteří už navštívili debaty se mnou v krajích. A chtěl bych samozřejmě moc poděkovat všem, kteří mi vyslovují podporu.     Jedeme dál! Navzdory vzteklým novinářům a politickým trpaslíkům!    Váš,    Miloš Zeman"
f3add1edba4f68d58deb83826ea3b22d,"Vážení a milí spoluobčané!    Mám velkou radost, že několik tisíc z vás využilo první den otevřených dveří a dnes navštívilo Jelení příkop na Pražském hradě.    Využijte tuto příležitost i zítra, tedy v neděli 27. října, a to od 10:00 do 15:00 hodin.    Další prohlídky v Jelením příkopu chystáme na sváteční víkend 16. a 17. listopadu.    Váš,    Miloš Zeman"
f4f87825286faac0e1f9b10d9942c405,"Drazí přátelé,    z Lán přeji vám všem krásnou 4. neděli adventní.    Váš,    Miloš Zeman"
fea3d7edae43635d873d58d4fe7b3feb,"U příležitosti státního svátku Dne vítězství jsem na Pražském hradě předal jmenovací dekrety těmto generálům jmenovaným ke dni 27. října 2020:    generálporučíku Ing. Miroslavu Hlaváčovi, zástupci náčelníka Generálního štábu – náčelníka štábu;    generálporučíku Ing. Josefu Kopeckému, MSc., veliteli Velitelství pro operace Armády České republiky;    generálmajoru Ing. Janu Berounovi, řediteli Vojenského zpravodajství;    generálmajoru Ing. Ladislavu Jungovi, veliteli Pozemních sil Armády České republiky;    brigádnímu generálovi Ing. Stanislavu Hudečkovi, řediteli Agentury logistiky Armády České republiky;    brigádnímu generálovi Ing. Vladimíru Langovi, zástupci náčelníka štábu velitelství NATO JSEC;    brigádnímu generálovi Ing. Miroslavu Murčekovi, náčelníku Vojenské policie;    brigádnímu generálovi Ing. Romanu Náhončíkovi, řediteli sekce velitelství NATO SHAPE;    brigádnímu generálovi Ing. Petru Tománkovi, zástupci ředitele Sekce plánování schopností Ministerstva obrany;    generálmajoru Mgr. Janu Švejdarovi, policejnímu prezidentu;    generálmajoru Mgr. Martinu Vondráškovi, prvnímu náměstku policejního prezidenta;    brigádnímu generálovi Ing. Miloslavu Svatošovi, řediteli Hasičského záchranného sboru Středočeského kraje;    brigádnímu generálovi Ing. Davidu Karešovi, zástupci velitele Záchranného útvaru Hasičského záchranného sboru České republiky;    generálporučíku PhDr. Petru Dohnalovi, generálnímu řediteli Vězeňské služby České republiky;    brigádní generálce Mgr. Monice Myšičkové, ředitelce Věznice Světlá nad Sázavou;    brigádnímu generálovi Mgr. Pavlu Kotrabovi, prvnímu zástupci generálního ředitele Generálního ředitelství cel České republiky.    Následně jsem jmenoval s účinností od 8. května 2021 tyto vojáky a příslušníky bezpečnostních sborů České republiky do generálských hodností:    generálmajora Ing. Jaromíra Alana, MSc., vojenského představitele České republiky při NATO a EU, do hodnosti generálporučíka;    generálmajora Ing. Jana Kašeho, MSc., náčelníka Vojenské kanceláře prezidenta republiky, do hodnosti generálporučíka;    brigádního generála Ing. Miloslava Lafka, ředitele Sekce plánování schopností Ministerstva obrany, do hodnosti generálmajora;    plukovnici gšt. prof. RNDr. Zuzanu Kročovou, Ph.D., rektorku – velitelku Univerzity obrany, do hodnosti brigádní generálky;    plukovníka gšt. Ing. Pavla Lipku, zástupce velitele Mnohonárodní divize NATO Severovýchod, do hodnosti brigádního generála;    plukovníka gšt. Ing. Petra Svobodu, MSS, velitele 7. mechanizované brigády Armády České republiky, do hodnosti brigádního generála;    plukovníka gšt. Ing. Josefa Trojánka, velitele 4. brigády rychlého nasazení Armády České republiky, do hodnosti brigádního generála;    plukovníka gšt. Ing. Václava Vlčka, MSc., náčelníka štábu Velitelství pro operace Armády České republiky, do hodnosti brigádního generála;    plukovníka gšt. Ing. Václava Žida, MSc., zástupce ředitele Vojenského zpravodajství, do hodnosti brigádního generála;    plukovníka ve výslužbě Ing. Zbyňka Čeřovského, bývalého předsedu Vojenského spolku rehabilitovaných Armády České republiky, do hodnosti brigádního generála ve výslužbě;    plukovníka ve výslužbě prof. MUDr. Miroslava Zavorala, Ph.D., ředitele Ústřední vojenské nemocnice – Vojenské fakultní nemocnice, do hodnosti brigádního generála ve výslužbě;    brigádního generála JUDr. Jiřího Komorouse, ředitele Ochranné služby Policie České republiky, do hodnosti generálmajora;    brigádního generála Ing. Vladimíra Vlčka, Ph.D., MBA, ředitele Hasičského záchranného sboru Moravskoslezského kraje, do hodnosti generálmajora;    plukovníka Ing. Daniela Miklóse, MPA, náměstka generálního ředitele Hasičského záchranného sboru České republiky, do hodnosti brigádního generála;    plukovníka Mgr. Marka Šimandla, MPA, ředitele Úřadu pro zahraniční styky a informace, do hodnosti brigádního generála;    plukovníka ve výslužbě JUDr. Jaroslava Zemana, prezidenta zapsaného spolku Veterán Policie České republiky, do hodnosti brigádního generála ve výslužbě;    plukovníka Mgr. Romana Záhorského, náměstka generálního ředitele Vězeňské služby České republiky pro bezpečnost a kontrolu, do hodnosti brigádního generála."
FF39157BD41398F969C6D210077A4C43,"Milí přátelé,    před chvílí jsem natočil v Lánech tradiční pořad “Týden s prezidentem”, který můžete sledovat dnes ve 20:15 na TV Barrandov.    A protože nejen prací je člověk živ, po natáčení jsem si našel chvilku na posezení na balkonu zámku v Lánech.     Přeji vám všem nádherný den!    Váš,    Miloš Zeman"
ffc78c64864289400d3444dafaf3ba42,"Prezident republiky pověřil Petra Fialu jednáním o sestavení nové vlády    Prezident republiky Miloš Zeman pověřil v úterý dne 9. listopadu 2021 předsedu Občanské demokratické strany Petra Fialu jednáním o sestavení nové vlády.    Vážený pane předsedo,    na základě výsledků voleb do Poslanecké sněmovny Vás pověřuji, abyste vedl se zástupci politických stran zastoupených v Poslanecké sněmovně jednání, jejichž cílem je ustavení nové vlády.    Očekávám, že mě budete informovat o výsledcích Vašeho vyjednávání, abych se mohl rozhodnout o svém dalším ústavním postupu.    S pozdravem    Miloš Zeman  prezident republiky"

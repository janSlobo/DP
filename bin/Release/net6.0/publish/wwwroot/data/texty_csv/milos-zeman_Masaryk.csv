StatementId,Text
00f940305c766273cc47f9289ebd57de,"Na Pražském hradě jsem dnes zahájil výstavu k 100. výročí založení ČSR s názvem Tož to kupte! Výstava, přístupná od zítřka, ukáže málo známý odkaz T. G. Masaryka na Hradě, kterým je vytvoření prezidentské sbírky obrazů.    Jste srdečně zváni!  Při příležitosti zahájení výstavy jsem uvedl:  Dobrý den, dámy a pánové,  dovolte mi, abych navázal na předchozí projev, a ač to téměř nedělám, abych pronesl laudatio, neboli oslavný projev na počest ředitele Správy Pražského hradu Ivo Velíška, a to nikoli pouze za tuto výstavu, respektive za trojici výstav, Doteky státnosti, Stráž na Hradě pražském a Tož to kupte!, jako bývalý ekonom podotýkám, že všechny tři výstavy jsou zdarma, ale vzhledem k tomu, že jsem si nedávno prostudoval výčet aktivit Správy Pražského hradu, milý Ivo, s hlubokou úctou se skláním před Tvojí prací a tato výstava, byť jakkoli důležitá, je pouze drobný střípek do mozaiky Tvé celkové a celoživotní činnosti. Ještě jednou Ti, příteli, děkuji.  Občas mi dovolujete, tedy jak kdo, provokativní poznámky. Dovoluji si tedy konstatovat, a to pravdivě, že Tomáš Garrigue Masaryk měl za zády bankéře Preisse, který mu samozřejmě umožňoval financování celé řady aktivit od cest na Capri přes jeden milion korun, které Masaryk věnoval na založení Peroutkovy Přítomnosti, až právě na vybudování Obrazárny.  Vzhledem k tomu, že současný český prezident bohužel nedisponuje reprezentačním fondem, z něhož by mohl vykřiknout na své spolupracovníky, tož to kupte, je třeba hledati náhradní řešení. Náhradní řešení, přátelé, jsou dvě.  První, že rozpočtový výbor Poslanecké sněmovny povolí, aby v rozpočtu Kanceláře Pražského hradu byla nějaká částka, dejme tomu deset milionů korun, na nákup moderního umění, protože kupovat Rubense by se asi dost dobře nezvládlo. To je tedy varianta číslo jedna, ale už vidím obličeje zaměstnanců Pražského hradu, kteří by mohli mít pocit, že tato částka by byla odňata z jejich prémií či mezd.  Druhá varianta mě napadla dnes odpoledne. Přijel jsem z druhého ročníku Lány open, kde kromě špiček českých tenistů v čele s Petrou Kvitovou, ale ti si zase tolik nevydělávají, relativně nevydělávají, tam byla celá řada podnikatelů, jejichž celkový majetek by možná obsáhl náš státní rozpočet. Ne, nehodlám v žádném případě přesvědčovat tyto podnikatele, aby dotovali novou obrazárnu na Pražském hradě, už jednou jsem se snažil prostřednictvím prezidentského fondu pomoci Fondu ohrožených dětí, tedy Klokánkům, a jen velmi málo lidí se nakonec našlo. Ale napadlo mě, že tito lidé by mohli zapůjčit obrazy, které do obrazárny, například na Purkrabství, půjčí, a tam by byla cedulka, zapůjčil ten a ten. A protože tisíce lidí procházející tou budoucí obrazárnou by viděly jméno tohoto pronajímatele, možná, že by se i tato varianta dala aplikovat.   Dámy a pánové, nemohu říci, i když bych rád, tož to kupte. Kdybych byl miliardář, dám téměř celé své jmění na Lhotáky, protože Kamil Lhoták je můj nejmilovanější malíř, bohužel jeho cena teď roste do závratných výšin, ale přesto se domnívám, že třeba do toho Purkrabství, Ivo, se nám podaří nějakého Kamila Lhotáka pořídit. A když ne, tak třeba toho Rubense.   Dámy a pánové, děkuji vám, že jste přišli, děkuji všem, kteří organizovali tuto výstavu, děkuji za vykonanou práci. Jsem přesvědčen, že zítra si ve svém Monitoru přečtu několik kritických poznámek těch, kteří sice nic neudělali, ale zato pomluví práci těch druhých. Nenechte se otrávit a pracujte dál.   Děkuji vám za pozornost."
136D35E435E5DF5BCE9A9F2CCE3752AA,"Přečtěte si projev, který jsem dnes večer pronesl ve Vladislavském sále Pražského hradu u příležitosti státního svátku a udílení státních vyznamenání:  Vážený pane prezidente Kisko, vážený pane prezidente Klausi, vážená paní Havlová, vážený pane předsedo Senátu, vážený pane předsedo Poslanecké sněmovny, vážený pane předsedo Ústavního soudu, vážený pane předsedo vlády, vážení členové vlády, excelence, dámy a pánové,  jako každý rok je oslava svátku 28. října spojena s předáváním státních vyznamenání. Je to tak dobře, protože obraz naší společnosti je obrazem životních příběhů osobností, které tuto společnost vytvářejí a dotvářejí. Dovolím si jako obvykle být vaším průvodcem při popisu životních příběhů alespoň několika ze čtyřiceti jedna dnes vyznamenaných osobností.   Jako výraz úcty k padlým vojákům v Afghánistánu mi dovolte začít jejich životním příběhem. Příběhem, který jako každá tragická událost, vyvolává celou řadu diskuzí, a je samozřejmou povinností prezidenta republiky vyjádřit v těchto diskuzích své jasné stanovisko. Položme si jednoduchou otázku, jestliže naši vojáci zahynuli v Afghánistánu, co zbude z jejich památky, pokud podlehneme zbabělosti a pokud budeme chtít z Afghánistánu odejít? Ano, je pravda, že jsme často byli obětí zbabělosti jiných, ale to vůbec neznamená, že máme být zbabělci sami. V dnešním světě si často vymýšlíme nejrůznější nepřátele, ale podle mého názoru je jediný skutečný nepřítel světový terorizmus. Ten, který vraždí nevinné civilní občany. Ten, který se snaží likvidovat po staletí budovanou evropskou civilizaci. Proto tato oběť není marná a já bych si velmi přál, abychom si uvědomili, že máme-li naši civilizaci zachovat, vyžaduje to boj s terorizmem a nikoli ustupování a vyjednávání s teroristy, tím méně utíkání před teroristy. A pokud naši vojáci v Afghánistánu budou i dále plnit svoji roli, pak oběť našich vojáků nebude marná. Čest jejich památce.  A nyní mi už dovolte, abych přešel k dalším osobnostem, a pokusím se postupovat jako obvykle podle časové osy. Začínáme tedy počátkem naší novodobé státnosti, a i když jsem slyšel při inauguračním projevu, že bych měl stoleté výročí naší nezávislosti připomenout již v březnu, chtěl bych připomenout, že v březnu německá armáda útočila ve Francii a nebýt amerických jednotek, které se tehdy vyloďovaly, mohla válka dopadnout úplně jinak a žili bychom ve zcela jiném světě. Dokonce i pokus 14. října 1918 vyhlásit nezávislé Československo skončil neúspěchem. A tak opravdu až dnes, 28. října můžeme vzpomenout na osobnosti, které k tomuto datu k naší nezávislosti přispěly.  Vím, že vedle jednotlivých osobností to byly i organizace typu Sokola, samozřejmě i legionářů, ale jak legionářská, tak sokolská obec již byly vyznamenány v minulých letech.  Proto mi dnes dovolte připomenout na začátek jednoho bohužel opomíjeného politika, jehož přitom Tomáš Masaryk označil za vůdce domácího odboje. Tímto politikem je Antonín Švehla. Vícenásobný ministerský předseda, ministr vnitra, geniální stratég, mistr kompromisu. Vzpomeňte na ‚koaliční pětku‘. Ale rád bych zmínil i jeden jeho rys, na který rovněž zapomínáme. Švehla byl důsledným zastáncem politického stranictví. Tedy něčeho, co se dnes příliš nenosí a když někdy, například nyní v komunálních volbách zažíváme rozbředlá hnutí, o nichž nevíme, kam směřují a jaký mají dlouhodobý program, je dobré si vzpomenout například na Švehlovu myšlenku, že každá diktatura začíná zničením politických stran.  Dovolte mi, abych se zmínil i o dalších osobnostech v oné ose dějin, které formovaly naši historii. Dnes při jmenování generálů jsem připomněl tři vojáky. Generála Čečka, což byl velitel Vojenské kanceláře prezidenta Masaryka, a dále generála Husárka a generála Bílého. Ano, vzpomínáme na oběti a generál Bílý jako muž, který velel odbojové organizaci Obrana národa, byl touto obětí, protože byl popraven nacisty. Ale podobně jako v případě Antonína Švehly bych i dnes upozornil na poněkud přehlíženou osobnost generála Husárka. Víte proč? Protože to byl člověk, který budoval pohraniční opevnění první Československé republiky. Rozhodně nebylo jeho vinou, že toto opevnění nakonec nesplnilo svoji úlohu, protože po anšlusu Rakouska byla odkryta naše jižní hranice, kde opevnění nebylo. Nicméně vzpomeňme s úctou těchto vojáků, včetně těch, kdo budovali a kdo se snažili, aby naše armáda byla moderní a samozřejmě, aby byla demokratická.  Dovolte mi nyní přejít k další fázi našich dějin a jsem nesmírně rád, že mezi námi mohu uvítat člověka, jehož zásluhou pokračovalo svobodné vysílání tehdejšího Československého rozhlasu. Dožil se svěžích devadesáti pěti let a bude mi ctí udělit mu největší, nejvyšší české vyznamenání.  Přecházím dále a chtěl bych znovu vzpomenout Chartu 77, tentokrát však v poněkud jiném kontextu. Dnes, pane prezidente Kisko, vyznamenáváme jednak českou signatářku Charty 77, ale také spoluzakladatele hnutí Bratislava/nahlas, o němž jsme spolu mluvili při jízdě naším historickým vlakem do Topoľčianek. A připomínám, že hnutí Bratislava/nahlas označil Václav Havel za slovenskou Chartu 77. Prosím tedy, abyste i toto dvojí jmenování považoval za symbol česko-slovenské vzájemnosti.  Mohl bych samozřejmě mluvit o mnoha dalších vyznamenaných, ale protože jsme v situaci, kdy zde sedí čtyřicet jedna oceněných, dovolte mi, abych zmínil alespoň několik málo příkladů.  I když jsme šťastnou a prosperující zemí, neznamená to, že nemáme své problémy. A já za jeden z největších problémů považuji velkou ekonomickou kriminalitu, ať už jde o daňové podvody, tunelování, či cokoli jiného. Jsem proto velmi rád, že dnes můžeme vyznamenat tři osobnosti, které se snažily s nejrůznějšími formami této kriminality bojovat, ať už to byly lehké topné oleje, mladší z nás už na ně zapomněli, ať už to byli solární baroni, kteří jsou nezapomenutelní, anebo samozřejmě nedávný příklad tunelování Ostravsko-karvinských dolů. Ekonomická kriminalita je jako rakovina. Musíme s ní bojovat, i když léčba je někdy nesmírně obtížná.  Mezi vyznamenanými je samozřejmě historik, jeden skutečný politolog, dendrolog s kouzelným jménem Větvička, nomen omen a mnoho dalších sportovců, umělců a dalších osobností. Bude mi ctí za chvíli jim předat příslušná ocenění.  Na druhé straně bych chtěl připomenout, že jsou lidé, kteří s jistou neláskou přijímají vyznamenání těch druhých, a často jsou to lidé, kteří sami v životě nic nedokázali. Platí onen známý aforismus Karla Čapka definující literárního kritika jako člověka, který radí spisovateli, jak by on napsal knihu, kdyby to uměl.   A právě proto, pars pro toto, bych chtěl uvést alespoň příklad jednoho z vyznamenaných a jeho dílo. Je to bývalý ministr zemědělství. Je to člověk, který v době, kdy vykonával svoji funkci, prosadil podstatné rozšíření ploch vinic před vstupem do Evropské unie, protože jak víte, po vstupu už to nebylo možné. Kromě toho je to zakladatel Vinařského fondu. Takže jeho dílo se vrylo do naší krajiny, která je nyní pokryta novými vinicemi. Je to dílo, za kterým se tento člověk může ohlédnout na rozdíl od některých jiných zapomenutelných ministrů zemědělství, kteří se takovým dílem chlubit nemohou.   Chtěl bych proto všechny vás vyzvat, nenechme se znechutit vzteklými a závistivými trpaslíky, kteří pouze znehodnocují práci těch druhých. Važme si lidí, kteří v životě něco dokázali, a snažme se jejich práci ocenit.  Dámy a pánové, zcela závěrem si dovoluji blahopřát všem vyznamenaným, ne jenom k vyznamenáním, ale u některých z nich také ke krásnému věku osmdesáti let. A vám všem přeji šťastný a spokojený život ve společnosti a v zemi, kde lidé spolu dokáží mluvit, kde dokáží argumentovat, kde si dokáží vyměňovat své názory, neboť Masaryk říkal, že demokracie je diskuze, ale Masaryk také říkal, že rozčilení není program. Jako bývalý prognostik přeji vám všem šťastnou budoucnost.   Děkuji vám za pozornost."
1ad103149d2b1d8126b3ef3dead05e83,"Přečtěte si přepis mého rozhovoru pro Český rozhlas Radiožurnál:  * Dnes si připomínáme jedno z klíčových výročí historie České republiky, 5. května 1945 začalo povstání proti nacistickým okupantům. Velmi důležitou roli v něm měl Český rozhlas, nejenom legendárním hlášením přesného času - je sechs hodin, hlasatel Zdeněk Mančal tak vynechal povinný německý jazyk a pro posluchače to byl vlastně signál, že se něco děje. I o tom budeme mluvit v dnešním rozhovoru s prezidentem republiky Milošem Zeman. Dobrý den pane prezidente.  Dobrý den.  * Jestli to dobře počítám, v květnu 1945 Vám bylo tři čtvrtě roku, to znamená, že Vy jste se o 2. světové válce a jejím konci také dozvídal ve škole, z literatury, z archivů. Je nějaké místo, které byste chtěl zaplnit informačně, které Vám ještě chybí? Je něco, čemu z toho období nerozumíte?  Já myslím, že jsem se o Pražském povstání dověděl poměrně dost, ale tady bych chtěl mluvit spíše o tom, jak aktéři Pražského povstání dopadli. Tak byl to především profesor Albert Pražák, předseda České národní rady, byl to Josef Smrkovský, ale byl to také voják Nechanický, který byl dokonce komunisty popraven. To souvisí s tím, o čem jsem mluvil při udělování státních vyznamenání, kdy jsem říkal, že lidé, kteří se zasloužili o republiku, většinou skončili špatně. Uváděl jsem jako příklad generála Ečera, který nás zastupoval v Norimberském tribunálu, takže platí, jak říkal klasik, revoluce požírá své vlastní děti.   * V tom případě, o kterém mluvím, to bylo vlastně leckdy do slova a do písmene, protože jak jste sám říkal, řada hrdinů z roku 1945 zůstala ve vězení. Já bych ještě přidal jméno generála Karla Kutlvašra, který byl 5. května jmenován velitelem povstaleckých jednotek v Praze. 16. května 1949 byl státním soudem v Praze odsouzen za velezradu k trestu odnětí svobody na doživotí, degradován na vojína v záloze. Vy jste mu v roce 2017, pane prezidente, in memoriam, udělil Řád Bílého lva, vojenské skupiny, I. třídy za mimořádné zásluhy o obranu a bezpečnost státu. Kolikrát jste si říkal, jak je to vlastně možné, z hrdiny vězněm, pak dobře v šedesátých letech amnestován, ale s důchodem 230 korun pracoval třeba jako noční vrátný v Nuselském pivovaru. Jak jste o tom přemýšlel? Jak se tohle může vlastně stát?  Stát se to může poměrně jednoduše. V zemi, kde vládnou šedivé podprůměrné neosobnosti, vyvolává každá osobnost komplex méněcennosti, pane redaktore. Je to závist, která se přelévá do nenávisti a pokud ty neosobnosti mají v ruce moc, tak dělají všechno pro to, aby tito lidé, tito hrdinové byli buď likvidováni fyzicky, nebo alespoň profesně.  * A když je vedle toho ještě jedna zřejmě tehdy budoucí světová velmoc a mluvíme o Sovětském svazu, které, takový lidé byli také trnem v oku, tak tím se to ještě multiplikuje.  Svým způsobem ano. Dodnes se vedou diskuse o smrti Jana Masaryka. Nevím, jestli tam měl Sovětský svaz vliv nebo ne, protože těch hypotéz je opravdu několik. Na jedné straně to Sovětskému svazu to Masarykovo angažmá pomáhalo, připomeňme si jeho výrok - s touto vládou si rád zavládnu, to bylo už po komunistickém puči. Na druhé straně se třeba obávali, že může uprchnout do zahraničí a tam vytvořit další odboj. Ale bohužel naši historici v tomto tak trochu selhali, nechali po sobě jenom několik málo hypotéz, ale žádná z nich není věrohodná.   * Ono je to možná také tím, že jsme ještě neměli úplně možnost nahlédnout do archivů z tehdejší doby, ať už německých, možná i amerických, ale zejména těch z té sovětské éry. Když si promítneme události posledních dnů, tak ruské ministerstvo obrany některé z materiálů z této doby průběžně zveřejňuje na svých webových stránkách, vždy v době výročí těch událostí. Může to souviset, pane prezidente i s tou nynější vyhrocenou debatou ohledně interpretace některých událostí?  Máte-li na mysli maršála Koněva, tak asi ne. Já jsem asi před dvěma lety mluvil s prezidentem Putinem o uvolnění ruských archivních materiálů, on mi to zaprvé slíbil, a zadruhé dohodli jsme se na vytvoření česko-ruské komise historiků, která opravdu začala pracovat a předpokládám, že tyto dokumenty, alespoň některé, má k dispozici. Nezapomeňte, že Rusové s výrazným zpožděním zveřejnili Katyň, tak proč by nezveřejnili i tyto záležitosti.  * Ono obecně platívá, že archiválie se zveřejňují po padesáti letech. My se bavíme o době sedmdesát pět let staré, v Moskvě kromě jiného je archiv Komunistické internacionály, což byla, jenom připomenu mladším posluchačům, ruskými bolševiky zřízená organizace zahrnující komunisty z celé Evropy. Bylo by užitečné znát materiály z toho jejich tehdejšího archivu, zejména ve vztahu k českému exilu v Moskvě za 2. světové války hlavně proto, abychom pochopili různé procesy, které vedly k různým úkonům, k různým rozhodnutím?   Ale tak každý archivní materiál je zajímavý a Kominterna byla svým způsobem vlivná organizace, i když nezapomeňte, že i řada jejich vedoucích představitelů byla popravena, vzpomeňte si třeba na Radka a další jiní jako Dimitrov zase sloužil jako ikona, ale v poslední fázi svého života už to také byla jenom loutka, prostě tam nebyl žádný výrazný politik. Když to srovnáte z pozdější dobou, kdy se mluvilo třeba o eurokomunismu jako byl Santiago Carrillo ve Španělsku, tak toto byla železná disciplína podléhající Sovětskému svazu a jakákoli decentralizace tam byla nemožná.  * Vy jste potvrdil prezidentu Putinovi, že se zúčastníte odložených oslav 75. výročí konce 2. světové války na evropském válčišti, které by si měli připomenout v Moskvě. Zdá se, že Ruská federace patří k zemím, které jsou velmi výrazně postiženy epidemií koronaviru. Dá se předpokládat, že to setkání bude v nějakém střídmějším aranžmá, než tomu bylo v minulosti?   To záleží na ruské straně. Ono těch postižených zemí je daleko více, vezměte si Spojené státy, které z tohoto hlediska bohužel vedou, ale já si myslím, že bude to setkání ne-li mezi čtyřma očima, tak za účasti šesti až osmi osob a to už není žádná velká recepce nebo něco podobného.  * A už víte, kdy se tahle akce v Moskvě může konat? Máte nějaké informace?  Tak přibližně ano. Den přesně ne. Ono to bude při příležitosti ukončení světové války. Jak víte, Rusko se také účastnilo boje proti Japoncům, byť na poslední chvíli, takže tohle bylo v září, takže někdy v září se to bude konat.  * Ono to vypadá, že Rusko-České vztahy procházejí teď mírně řečeno nějakým turbolentním obdobím. Platí stále, pane prezidente, že když na oslavy 75. výročí konce 2. světové války do Moskvy dorazíte, tak vyzvete Rusy, aby cituji: “obrátili list” o čemž jste mluvil na konci minulého roku v souvislosti s kritickým vyjádřením ruského ministerstva zahraničí k českému rozhodnutí zařadit 21. srpen mezi památné dny? Vy jste to tenkrát označil za absolutní drzost.   Ano, ale teď jste citoval velmi nesprávně, protože ta výzva k obrácení listu nebyla ode mě, ale naopak od ruského ministerstva zahraničí. Já už jsem udělal něco podobného před několika málo lety, kdy jsem kritizoval jednoho ruského novináře za to, že chválil sovětskou okupaci. Tehdy jsme o tom mluvili s tehdejším premiérem Medveděvem a mohu konstatovat, že ten novinář byl vyhozen z redakce Krásnaja zvezda, takže moje intervence měla určitý efekt. Samozřejmě bych si přál, aby nám nikdo, a když říkám nikdo, myslím tím nikdo, nemluvil do našich vnitřních záležitostí. Víte, že jsem mimo jiné kriticky citoval amerického velvyslance, který nedávno rozeslal dopis poslancům a v souvislosti s digitální daní vyhrožoval odvetnými opatřeními českým firmám ve Spojených státech, takže my s těmito vnějšími tlaky musíme zacházet padni komu padni, ne jednoho protěžovat a jenom druhého kritizovat.   * Teď mluvíte už o něčem, co souvisí, Vy už jste to zmínil, s odstraněním sochy maršála Koněva, kterou v Praze 6 vztyčili v květnu roku 1980, a v Rusku existuje zákon, podle něhož Rusko hodlá trestně stíhat české politiky. Váš komentář k tomu?  Pokud nevyjedou do Ruska, a myslím si, že v tomto případě není ani možný eurozatykač, maximálně zatykač interpolu, tak se jim nic nestane. Já to pokládám za přemrštěnou reakci, ale je to reakce na hloupost, kterou udělali naši jinak bezvýznamní politici, protože, pane redaktore, když je politik bezvýznamný, tak se snaží něčím upoutat. Buď tím, že má sexuální skandál, nebo tím, že si nakrade nějaké peníze, anebo tím, že se zviditelní tímto způsobem. Já si myslím, že Praha 6, Praha i Řeporyje se mají starat o své osídlení a politiku, která je, řekl bych, celostátní, ponechat na politicích.  * Nejenom ti dva, o kterých jste mluvil, ale i pražský primátor Zdeněk Hřib jsou teď pod policejní ochranou, to je úkon, který policie neprovádí, pokud k tomu není pádný důvod. Považujete situaci, kdy tři představitelé samosprávy mají policejní ochranu, za znepokojivou?  Je zase otázka, jestli to není součástí zviditelňování a jestli o tu policejní ochranu případně nepožádali sami. Já jsem přečetl článek v bakalovském Respektu a, jak víte, já médiím Zdeňka Bakaly nevěřím ani slovo. Pobavilo mě, že ten údajný ruský agent měl přijet s ricinem, protože moje malé znalosti chemie říkají, že ricin je jakési projímadlo, a italští fašisté ho dokonce používali k trestání politických odpůrců zajímavým způsobem, alespoň to nebyla ta poprava, ta smrt. Ale v každém případě, kdyby k tomu opravdu došlo, tak by asi naše zpravodajské služby to musely potvrdit, což se zatím nestalo.  * Ono je to tak, že o policejní ochranu může požádat vlastně každý, kteréhokoliv policistu, ale potom následují důležité úkony, protože o takové ochraně rozhoduje ředitel Krajského ředitelství policie na základě návrhu svého odborného aparátu, tedy služby kriminální policie a vyšetřování krajského ředitelství. Takže ono to není tak úplně jednoduché, získat policejní ochranu, pokud tam nejsou pádné důvody. Ale k tomu, o čem jste mluvil, k tajným službám. Vy jste přece adresátem svodek tajných služeb. Četl jste nějakou, která by Vám vysvětlovala, proč se takovýhle úkon musel provést?  Naprosto nic. Mimochodem já z těch tří tajných služeb, které máme, z nichž dvě jsou podle mého názoru naprosto zbytečné, nejvíce věřím vojenskému zpravodajství, a tam žádná taková informace také nebyla.  * Pojďme se vrátit ještě k tomu, čím jsme začali, a to ke konci druhé světové války. Jak už jsme říkali, Vy jste zažil ten konec jako mimino, já vůbec. 75 let v tom prostoru, kde žijeme, nebyla válka. Čemu to přičítáte? Buď jsme se poučili, nebo jsme měli prostě štěstí?  Byla sice poměrně dlouhá období, třeba po Vestfálském míru, ale to už je hodně dávno, kdy nebyla válka, ale máte pravdu, že toto období je extrémně dlouhé. Já to přičítám vzniku Evropské unie. Evropskou unii můžeme kritizovat za celou řadu věcí, ale myslím si, že to, že vzniklo toto společenství, je jedním z velmi důležitých faktorů toho, že zde nebyla válka.  * Před deseti lety jste ve Vašich oblíbených Otázkách Václava Moravce, pane prezidente, řekl, že Rusko bude v horizontu dvaceti, třiceti let členem Evropské unie. Deset let uplynulo, modifikoval byste?  Ne, řekl jsem mezi dvaceti, třiceti, takže máme ještě deset až dvacet. Já se domnívám, že toto je stále ještě možné, z kulturního hlediska je nepochybně Rusko součástí evropské kulturní tradice. Pokud některé země kritizujete za to, že je tam autoritativní režim, tak ten je sice v Rusku taky, ale berte v úvahu, že se tam konají volby, že je tam několik politických stran, a to už není tak úplně symptom autoritativního režimu.  * Před časem jste říkal, že jste pro uzavření hranic, aby kvůli koronaviru trvalo třeba rok. Zároveň jste, jak jste říkal, je možné kritizovat Evropskou unii, zdůraznil, že Evropská unie není schopná koordinované akce. Jak je možné koordinovat nějaké akce, když jsou zavřené hranice?  Já se Vám to pokusím vysvětlit na příkladu. Předsedkyně Evropské komise nejdříve vyzvala k otevření hranic, pak se omluvila, že není odbornice, ale o několik dní později opět vyzvala k otevření hranic. Není třeba býti epidemiologem, abychom věděli, že v té situaci vrcholící pandemie by otevření hranic tuto pandemii ještě zvýšilo. Toto je příklad, řekněme, neobratnosti Evropské komise, jako jeden z mnoha, a právě proto tady sehrály pozitivní roli národní státy, zatímco Evropská komise je spíše instituce pro dobré počasí. Když do lodí teče voda, tak musí být dokonce několik kapitánů, kteří umějí tu loď řídit, případně spravit.  * Je pravda, že zdravotnictví je ale výsostně v gesci národních států, že Evropská unie možná nemá nějaký extra nástroj, jak by tuto situaci…   Ale má, pane redaktore, ale má, a dokonce teď vyhlašuje různé formy pomoci, kterých si samozřejmě vážím, přečtěte si bulletiny Evropské komise, kde je ta pomoc konkrétně specifikována. Ale na druhé straně máte naprostou pravdu, že nejenom toto, to znamená zdravotnictví, je v rukou národních vlád a národních parlamentů, ale v rukou bude například i boj s ekonomickou krizí právě proto, že Evropské unie stále ještě je zóna volného obchodu. Výborně, ale to není totéž jako jednotný ekonomický celek.   * K tomu se dostaneme v závěru našeho rozhovoru. Ještě bych zůstal u těch zavřených hranic. Ministr zahraničí Tomáš Petříček z ČSSD vede jednání s vládami sousedních států o tom, aby se hranice mohly, ony jsou otevřené z naší strany, ale není možné do Německa, do Polska, do Slovenska jezdit, aby se možnost cestovat do těchto států objevila třeba už někdy od července. Je to pro Vás krok nebo postup spíše riskantní, anebo přijatelný?  Riskantní, ale míra rizika není tak dramatická, abych to mohl považovat, zejména teď, když ta čísla u nás jsou velmi nízká, za nepřijatelné. Podívejte se, pane redaktore, já už to vysvětloval mnohokrát, ale důvod mého postoje je velmi jednoduchý. Jestliže by naši turisté vyjeli do rizikové země, vrátili se nakažení a tady byla druhá vlna epidemie, tak to je první faktor, který mluví proti těmto výjezdům. Druhý faktor je, že potřebujeme restartovat ekonomiku, a součástí ekonomiky je pochopitelně i domácí cestovní ruch, takže to, že by lidé jeden rok nejeli do zahraničí, by pomohlo domácímu cestovním ruchu.  * Znamenalo by pro Vás otevření hranic jako pro hlavu státu i možnost dalších zahraničních cest, které jste třeba měl v plánu?  Víte, že i při tom uzavření hranic se mluvilo o turistických cestách, zatímco služební, respektive pracovní cesty byly i tehdy povoleny. Já se, pokud jde o turistické cesty, chystám maximálně na moji milovanou Vysočinu. Pokud budu nějaké cesty do zahraničí absolvovat, tak to budou vždy cesty služební, respektive pracovní.  * Pane prezidente, Vy jako hlava státu jste také průběžně ve spojení s Ústředním krizovým štábem. Zajímáte se o formu rozhodování, třeba i jak budou ta pravidla, řečeno vlastně nejčastěji užívaným slovem v poslední době, rozvolňována?  Máme pravidelné kontakty s Janem Hamáčkem, který je předsedou krizového štábu. Teď byl nedávno na poradě expertního týmu v Lánech. V další fázi budeme mít šestnáctého paní ministryni Schillerovou, protože ta zdravotnická problematika už se postupně překlápí do politiky ekonomické. Takže já si myslím, že informací mám dost.  * Mluvil jste o tom, že se setkáte 16. května s Alenou Schillerovou. Je nějaké číslo deficitu státního rozpočtu, které byste jako prezident nepodepsal?  Tak jistě by takové číslo mohlo existovat, ale zatím ho ještě paní ministryně nenavrhla. Víte, že když jsem předstupoval před Poslaneckou sněmovnu, tak jsem říkal, že kdyby se zrušily všechny daňové výjimky, tak by to státní pokladně přineslo přes tři sta miliard korun. Já vím, že všechny výjimky se samozřejmě nezruší, ale kdyby se pracovalo tímto směrem, tak ten deficit může být reálně nižší. A s paní ministryní jistě budeme diskutovat o možných úsporách. Ale nejenom s paní ministryní, já jsem velmi ocenil, že vláda konečně zasáhla proti nesmyslně vysokým dotacím na solární elektrárny.  * To je taky jedno z Vašich témat. Takže už jste naznačil dvě témata, která chcete pravděpodobně s ministryní financí, probrat. Když nabídnu ještě možný vstup státu do některých strategických firem, bude to také na stole?  Možná, že to bude na stole, ale ty naivní výkřiky, že to znamená zestátnění, jsou trošku komické. Uvědomte si, že když krachoval General Motors, tak americká vláda do něj vstoupila, a když se ho podařilo zachránit, tak svůj akciový podíl zase prodala na burze, a to je všechno. Takovou pomoc si dokážu představit i u nás.��* Je v české republice taková firma jako General Motors?  Ano, ale ta naštěstí nemá tak velké problémy. To je mladoboleslavská Škodovka a ta je i v této situaci úspěšná, a jak víte, obnovuje výrobu.  * Před chvílí jste říkal, že vláda konečně udělala jistý krok. Jak Vy jste spokojený se způsobem, jakým vláda přijímá a následně prezentuje svá opatření?  Já pozoruji česká média, která ječí, že vláda jedná chaoticky. Pane redaktore, vláda vyvedla bez předchozích zkušeností tuto zemi z asi největší krize, když nepočítám krizi válečnou, kterou měla v moderní historii, a za to jí je třeba poděkovat. Selhala naproti tomu opozice, selhala média. Obojí se omezilo pouze na poštěkávání, obviňování z chaotičnosti, a protože náš rozhovor, jak vidím, se blíží ke konci, tak bych uvedl alespoň tři příklady, kterými toto tvrzení mohu doložit. Dva budou politické a jeden novinářský. Poslanec Kalousek vyzval, jak jistě víte, veřejnost k ozbrojenému odporu proti vládě, a dokonce prohlásil, že má tři revolvery, a že mu bude ctí do toho jít spolu s občany. Senátor Fischer zase obvinil celé vedení státu z vlastizrady, víte jistě, v jaké souvislosti. A konečně ten mediální příklad, jakýsi Palata z Deníku sdělil ve svém komentáři, že žijeme ve fašistické diktatuře, přesněji řečeno v koronafašismu a koronadiktatuřem, což je de facto totéž. Tak tyto tři příklady, a mohl bych uvést i další, vedou k závěru, že vláda jednala zodpovědně. Opozice, viz ty dva příklady, a novináři, viz alespoň ten jeden příklad, jemně řečeno selhali.  * Takže jeden příklad Vám stačí k paušálnímu odsudku všech médií?  Chraň Bůh, pokud si přejete, můžeme tady být další půl hodinu, a já Vám vysvětlím, kolik takových mediálních příkladů ještě je. Můj přítel Pavel Dostál mně kdysi říkal, Miloši, s domovnicí se nediskutuje. A já třeba znám jednu mediální domovnici v Deníku, a tak s ní nediskutuji, ale myslím si o ní totéž, co Pavel Dostál. Jinými slovy, ano, těch mediálních příkladů je celá řada, ale já mám vždycky rád ty nejdrastičtější příklady, protože jsou nejvíce vypovídající.  * Dovolím si Vám položit ještě jednu otázku. Vy občas používáte sousloví, že když do lodi teče, musejí všichni k pumpám.  Ano.  * Jsou teď všichni u pump?  Ne. Samozřejmě, že zejména v době, kdy už se epidemie chýlí ke konci, opozice, která se částečně na začátku epidemie chovala slušně, dnes ječí, obviňuje vládu z absolutní neschopnosti, viz TOP 09, vláda absolutně selhala a podobně a podobně. Takže opoziční politici už bohužel nejsou u pump, i když objektivně uznávám, že tam kdysi alespoň částečně byli. A pokud jde o média, zejména pak Bakalova média, tak ti spíš do té lodi vrtají další díry.  * Vy říkáte, že opozice ječí, na druhou stranu, ona i upozorňuje na úskalí některých kroků. Což jsem si dovolil zformulovat do otázky, která vychází z článku 5 Ústavy, která říká, politický systém je založen na svobodném a dobrovolném vzniku a volné soutěži politických stran respektujících základní demokratické principy. Na jedné straně. Pak je tady krizová situace, která tady nikdy nebyla, kde je snaha rozhodovat rychle, efektivně, aby vše fungovalo třeba jen na základě vládních nařízení. A já se ptám. Můžou tyhle modely fungovat bez problémů vedle sebe?  Ale ano, ale za jedné podmínky. Pokud je jasně vymezen časový interval, kdy ten nouzový stav bude platit. Ten je mimochodem několikaměsíční. Takže nedělejte z komára velblouda. Ta svobodná soutěž politických stran trvá celoročně, trvá desítky let. Ať občané sami teď, v blížících se volbách, jak krajských, tak parlamentních rozhodnou, zda jsou spokojeni s výkonem vlády, a také zda jsou spokojeni s výkonem opozice.  * My jsme se dotkli i koronavirové krize v našem rozhovoru. Když si přečteme i některá světová média a posloucháme výroky světových politiků, tak spekulace na téma, odkud pochází onen nový koronavirus, se množí, a mnozí říkají, že to opravdu můžou být laboratoře v čínském Wu-chanu. Vy jste nedávno hovořil se svým čínským protějškem, kterému jste poděkoval za dodání ochranných pomůcek do České republiky, o tomhle tématu jste se nezmiňovali?  Blbostmi se opravdu nezabýváme, to je bulvární mediální tématika. Já jenom vycházím ze dvou věcí. Zaprvé, že Světová zdravotnická organizace jasně konstatovala, že ten virus nepochází z laboratoře, tedy že není umělý, ale že pochází z netopýrů. Já nechci kritizovat jídelní chutě čínských kolegů, ale myslím si, že po této zkušenosti už z netopýrů nebudou dělat polévku. A dokonce i americké zpravodajské služby, alespoň některé, tuto netopýří hypotézu potvrdily.  * Pane prezidente, děkuji za rozhovor a přeju pevné zdraví. Na shledanou.  Bylo to zajímavé, je mně samozřejmě líto, že jsme se nebavili o suchu, což je daleko aktuálnější téma, že jsme se nebavili o restartu ekonomiky, ale snad někdy příště.  * Těším se na to. Na shledanou."
1F93ABB4DEE8533F36C0B673E897E4D6,"Přečtěte si projev, který jsem dnes pronesl na Žofínském fóru:  Vážený pane Vaníčku, dámy a pánové,   úvodem bych chtěl vzpomenout památky zesnulého Jana Nekoly staršího, kterého jsem měl velice rád, a když jsem byl deset let na Vysočině jako důchodce, tak mně vždycky nabízel vystoupení na tomto fóru, a i když se říká, že politika nezná vděčnost, tak na jeho památku vždycky každý rok na Žofínské fórum rád přijedu.   Samozřejmě, že v úvodu hned napadnu organizátora tohoto fóra, který na rozdíl od mnou navrženého tématu, a to je „Aktivní občanství“, dal do programu název „Společenská odpovědnost“. Já proti tomu v zásadě nic nemám, protože aktivní občanství je jednou stránkou společenské odpovědnosti. Konkrétně společenskou odpovědnost si můžeme představit jako odpovědnost společnosti vůči svým členům, což je naprosto v pořádku. Já sám jsem zastáncem sociálního státu, byť je ironicky označován jako stát pečovatelský, ale když mluvím o aktivním občanství, mám tím spíše na mysli Johna Kennedyho: „Neptej se, co tvoje země může udělat pro tebe, ale ptej se, co ty můžeš udělat pro svoji zemi“. A toto téma jsem naznačil ve svém inauguračním projevu. Mediálně toto téma mělo nulový ohlas, protože česká média daleko více zaujala laskavá zmínka o Zdeňku Bakalovi. Ale to už tak v životě bývá a s panem generálním ředitelem Českého rozhlasu Zavoralem jsme se před chvílí shodli, že média daleko spíše píší o katastrofách, a pan Bakala je katastrofa svého druhu, než aby psala o pozitivních záležitostech.   Chtěl bych vám k vaší úvaze nabídnout tři dimenze aktivního občanství a chtěl bych si při tom vypomoci pojmem sekulárních, tedy dlouhodobých trendů, protože ten se v prognostice velmi často objevoval. Někdy vypadá jako prostá extrapolace, ale někdy je užitečný. Ty tři dimenze jsou dimenze politická, dimenze ekonomická a dimenze informační.   Začnu tedy politickou dimenzí. Dlouhodobě můžeme sledovat rozmach aktivního občanství už od doby Francouzské revoluce, a ona dichotomie mezi ovládajícími a ovládanými někdy skončila pod gilotinou, ale někdy založila alespoň základní vazby politické demokracie. Ale protože jsme žili na území střední Evropy, tak bych spíše mluvil o Rakousko-uherské monarchii, o jejím kuriálním systému, tedy o nerovnosti hlasů, ale také o tom, že se postupně dařilo probojovávat volební právo pro všechny občany, o něco později volební právo pro ženy, což mimochodem není tak samozřejmé, nezapomeňte, že například ve Švýcarsku toto volební právo bylo uzákoněno až v sedmdesátých letech minulého století. Pak postupně klesal i věk volební účasti. Já s tím mám určité problémy, když v Rakousku už je to šestnáct let, připadá mně to trochu přehnané, ale teď nemluvíme o Rakousku, mluvíme o České republice a doufám, že tady k tomu nedojde.   Jaké by mohlo být pokračování tohoto trendu? Tak ono už v jistém případě začalo. Všichni ti, kdo si stěžují na odcizení mezi vládnoucími a ovládanými, by si měli uvědomit, že toto odcizení bylo do značné míry překonáno například přímou volbou prezidenta. A stejně tak se objevují návrhy, aby byla přímá volba starostů, primátorů a hejtmanů. Já sám jsem několikrát navrhoval, aby to byl nikoli slovenský model, tedy model oddělené volby, ale model společný, kdy primátorem, hejtmanem nebo starostou se stává člověk, který dostal nejvíce preferenčních hlasů na kandidátce nejúspěšnější politické strany, tak aby měl v zastupitelstvu určitou oporu. Samozřejmě, že ti, kdo dávají přednost kuloárním vyjednáváním, by tento jednoduchý algoritmus poněkud rozčiloval, ale je založen na věci, která se v české politice nenosí, na úctě k úspěchu. K úspěchu osobnímu, to jsou ty preferenční hlasy, a úspěchu stranickému, to jsou ty hlasy příslušné strany. Bohužel, česká povaha, která má mnoho skvělých vlastností, má také jednu vlastnost negativní, a to je hypertrofie závisti. Takže se někdy setkáme s tím, že strana vyhraje volby, viz krajské volby, a všichni se spojí proti ní, aby vůbec nebyla v radě tohoto kraje, aby byla v opozici. Je to ubohé a je to bohužel české. Takže jako Čech mám asi právo kritizovat svůj národ za tuto ne zcela gativní vlastnost.   Čím dále můžeme pokračovat ve zmírňování rozdílu mezi těmito dvěma skupinami společnosti? Já jsem nevycházel dobře s Petrou Buzkovou, ale vzpomínám si na hezkou větu, kterou říkala, a sice o neprostupné krustě stranické hierarchie nebo stranické oligarchie, teď si nepamatuji přesně. Je tomu tak. Někteří funkcionáři některých stran mají pocit, že svoje funkce mají vysezené, že ti, kdo do těchto stran vstupují nově, mají být tak zvaní lepiči plakátů, někdy se jim říká nosiči vody, což samozřejmě je demotivující a také to vede k tomu, že ti lidé, pokud tam vůbec vstoupili, zase rychle odcházejí, a díky tomu počet členů politických stran není příliš výrazný a rozhodně nemá růstovou tendenci.   Takže v případě přímé volby by ten motivační faktor mohl být poměrně silný, ale narazil by, jak už jsem řekl, na onu závist a na to, čemu říkám koalice poražených nebo, chcete-li to nazvat jinak, koalice neúspěšných, kteří se spojí proti tomu vítězi. Představte si, že skončila olympiáda, stojíte na bedně, někdo je stříbrný, někdo je bronzový a ten stříbrný a ten bronzový se snaží stáhnout toho zlatého z prvního místa té bedny. Tak ve sportu to není, ale v politice je.  Další krok, a marně se snažím přesvědčit své stranické kolegy, je panašování, o tom už mluvím asi deset let. Tak si to zopakujeme. Panašování je volební systém, který u nás je praktikován v komunálních volbách, kdy si volič může sestavit vlastní kandidátku kombinací kandidátů z kandidátek různých politických subjektů. Čili má daleko větší svobodu rozhodování než tam, kde máte jednu kandidátku jedné strany, a i když tam vidíte šedivé neosobnosti, které byste nejraději nevolil, tak se vám říká, kup si, když chceš cibuli i mrkev. Mrkev je zdravá a nic jiného dělat nemůžeš. Žer nebo nežer, nic jiného nedostaneš, jak kdysi říkával Vladimír Špidla. Nuže dobrá, na komunální úrovni se systém panašování osvědčil, já bych dokonce tvrdil, že vysoká míra důvěry vůči komunálním představitelům je dána i tím, že si občané mohou svobodně rozhodnout, koho chtějí. Tři osoby z kandidátky A, dvě osoby z kandidátky B a tak dále. A nechtějí tam ty šedivé myši, které se tam někdy dávají jako doplněk, protože, co bychom si nalhávali, žádná ze stran nemá dostatek kvalitních kandidátů.  Propojovat toto rozšíření svobody, včetně referenda, o kterém se teď také mnoho diskutuje, znamená, učinit další krok v té více než staleté tradici postupného rozšiřování občanských svobod. Vždy říkám, jsou-li vám občané dostatečně kompetentní, aby vás zvolili, jak to, že najednou nejsou kompetentní, aby rozhodovali o některých otázkách, o nichž se v Evropě v referendu docela běžně rozhoduje. To není žádný výmysl ani nás, ale ani Švýcarů, i když ve Švýcarsku je to o něco výraznější než jinde. Ale tohle naráží na strach, na strach politických stran, že metodou panašování by přišly o určité volební zisky, pokud by na kandidátkách měly ty šedivé myši. Já bych to obrátil, chcete-li nemít šedivé myši, pak máte skvělou šanci, že právě panašování vám přinese lepší volební výsledek.   To je tedy soubor několika kroků, který je založen na důvěře v občany, o nichž tvrdím, jak jsem za pětadvacet let poznal naše politiky, že jejich konsens, jejich zdravý rozum, rozhodně není nižší než rozum těchto politiků, ale především není kontaminován politickou praxí, která někdy vede k určité degeneraci.  Nyní bych přešel k druhé ze tří dimenzí, a to je dimenze ekonomická. A opět se zde dostáváme k dichotomii mezi ovládajícími a ovládanými, tentokrát mezi zaměstnavateli a zaměstnanci. Nemám nic proti snaze odborů zvýšit minimální mzdu nebo zvýšit celkovou mzdovou hladinu za předpokladu, že to bude korespondovat s růstem produktivity práce a tedy nikoli se ztrátou konkurenceschopnosti. Nicméně na odborech mi vadí, že se nevěnují i tématu, na které upozorňuji už celou řadu let. A to je téma participace zaměstnanců na životě svých podniků. Vy jistě víte, že v Německu byl přijat zákon, který se jmenuje Mitbestimmungsgesetz, neboli zákon o spoluúčasti. Vy víte, že v Americe se experimentovalo se systémem ESOP, tedy Employee stock ownership plan, že některé významné firmy jako je Rank Xerox, United Airlines a podobně se v tomto systému zúčastnily, ale já podobně jako v případě toho Rakouska-Uherska rád zůstávám na domácí půdě a pro mě je největší inspirací Baťův systém.  Baťa své zaměstnance zásadně nazýval spolupracovníky, a to nebyla póza, to bylo přesvědčení. Jeho zaměstnanci měli osobní účet a v tomto osobním účtu se jim připisoval podíl na zisku, tedy profit sharing, ale pozor, taky podíl na ztrátě, a to je taky v pořádku. Když něco zkazíte, tak to máte zaplatit. To, že stavěl rodinné domky, které vydržely daleko více, než se očekávalo, i to je forma, řekněme participace a zájmu o pohodlí nebo pohodu svých spolupracovníků.   Vzpomínám si, kdysi Tony Blair v Británii přišel s termínem sharholder, což v podstatě je také něco jako participační doména, ale pokud vím, moc se to neujalo.  Já přitom nechci žádné milosrdenství, přátelé. Já vůbec nechci, aby to byl jakýsi dar zaměstnavatelů vůči zaměstnancům formou nějakých benefitů. Já chci něco za něco. Schumpeter kdysi vyvinul zajímavou teorii inovací, a zaměstnanci vytvářejí tak zvané mikroinovace, nebo chcete-li inovace nižších řádů. A když se tyto mikroinovace kumulují, tak se právě dostáváme k tomu růstu produktivity práce, růstu přidané hodnoty. Čili motivovaný zaměstnanec je člověk, který může rozvoji podniku výraznou měrou přispět. Není to robot, není to automat, je to člověk a bude-li dostatečně motivován, je to člověk, který se může vyplatit. A tato tendence participace zaměstnanců je u nás dosud poněkud opomíjena, na rozdíl od těch mzdových nároků, a právě proto ve svém vystoupení jsem se ji snažil zmínit.  Přecházím ke třetí a poslední dimenzi. Teď vybuchne bomba. Takže se opřete do sedadel a připravte se. Je to dichotomie, opět, ovládaných a ovládajících v informační oblasti. Máme zde něco, čemu se říká mediokracie, není to můj termín, ale já ho plně sdílím. Otázkou je, kolik zde máme reálně mediokratů. A zatímco zaměstnavatelů máme hodně a těch politiků, když vezmu v úvahu i komunální politiky, máme taky dost, tak pokud jde o mediokraty, o opinion makers, o ty, kdo mají tu drzost tvrdit, že jsou tvůrci veřejného mínění, máme jich několik desítek, když zůstanu na politické úrovni, tedy na úrovni politických komentátorů. Samozřejmě, mohl bych se teď vyřádit i u sportovních komentátorů, kteří si to ale nezaslouží, a já se kromě toho na ně nedívám. Nicméně v televizi Barrandov moderátor, pan Soukup, mně říkal, jela Ester Ledecká, byli tam dva čeští sportovní komentátoři a jejich komentáře zněly, a jéje, zase chyba, a zase chyba. No prostě výborně tomu rozuměli, ti idioti. A pak zůstali s otevřenou hubou, když si Ester Ledecká dojela pro zlatou medaili.   Budu mluvit o tom, čemu trochu lépe rozumím, než je sportovní komentátor, i když si myslím, že s politickým komentátorem mají něco společného. Tak tedy, až na některé vzácné výjimky podle mého názoru politický komentátor je člověk, který je nešťastný z toho, že v životě nic nedokázal. A právě proto s radostí kritizuje ty, kdo měli úspěch. Trochu to připomíná Čapkův epigram definice literárního kritika jako člověka, který radí spisovateli, jak by on napsal knihu, kdyby to uměl. A protože většina politických komentátorů skutečně v životě nic nedokázala, no tak z nich pramení závist, která někdy přerůstá až do patologické nenávisti vůči těm úspěšným. A s podporou mediální stoky se potom daleko snadněji dělají ty operace, o kterých jsem mluvil, jako koalice neúspěšných a podobně. Jsou výjimky. Já bych uvedl jako vzácnou výjimku Jana Kellera. Připomínám, že to je zaprvé profesor sociologie, zadruhé autor několika velmi zajímavých knih, které jsem si rád přečetl a zatřetí přednáší na Ostravské univerzitě a začtvrté je poslancem v Europarlamentu. Takže on by mohl své úspěchy rozdávat, co? Proti těm chudáčkům, kteří nemají ani první, ani druhé, ani třetí, ani čtvrté, kteří mají jenom tu závist a jenom tu nenávist.   Ale kritizovat nestačí. A já jsem se nesmírně zaradoval, protože když sedím každý den tak asi půl hodiny u internetu, tak jsem si uvědomil, že i tady je sekulární trend, byť začínající a trvající tak zhruba, zhruba deset let, ne více. Podstatou tohoto trendu, který se možná plně uplatní v době, kdy už někteří z nás tady nebudou, je, že se debata z papírových médií přesouvá právě na internetové pole. A to samozřejmě přivádí naše novináře k šílenství. Povšimněte si, že oni mezi sebou vůbec nepolemizují, že zachovávají jakousi profesní solidaritu, a právě proto si myslím, že je to chyba, neboť jak říkal Masaryk, demokracie je diskuze. A on také říkal, že myšlení bolí, pane Vaníčku. Takže ať nás to trochu bolí a ať, když se ponoříme do internetových diskuzí, do různých blogů, serverů a tak dále, tak ať tam najdeme různé protikladné názory doprovázené argumentací nikoli nadávkami, ale argumentací. A v takovém případě tento způsob vytváří daleko širší prostor pro občany a jejich aktivní informační komunikaci a překonávání informačních bariér, než je čtení novin, které, jak říká jedna známá anekdota má tři druhy zpráv, zprávy pravdivé, pravděpodobnostní a ostatní. Pravdivé datum vydání, pravděpodobnostní předpověď počasí. Ale to už je velmi stará anekdota, kterou jistě všichni znáte.   Takže vážený pane Vaníčku, dámy a pánové, skončil jsem tím, že věřím v aktivního občana a nevěřím v to, že s člověkem je možné manipulovat, ať už jím manipuluje novinář nebo protřelý politik nebo mafián, který vytuneluje OKD.  Jinými slovy, i když mně někdy vyčítají, že jsem to právě já, kdo rozděluje společnost, snažím se naopak snížit bariéru mezi, jak říkám ovládajícími a ovládanými. Snažím se najít cesty, jak zvýšit participaci našich českých občanů, jak na správě věcí veřejných, tedy v politické oblasti, tak ekonomické participaci, a konečně svrhnout doménu několika desítek užvaněných politických komentátorů. A já znám název jedné české opery, jmenuje se Žvanivý slimejš a vždycky, když si přečtu nějakého Koukala, nebo jiné komentátory, tak nevím proč, vždycky si vzpomenu na název této opery. Ale to byla opravdu poznámka pod čarou.   Čili společným jmenovatelem těchto tří dimenzí je rozšíření pásma svobody, svobody nás všech. A já pevně věřím, že toto úsilí bude mít stejný úspěch, jako ve své době mělo prosazení občanských práv nebo osmihodinových pracovních dob. Byla drobná chyba, že Gutenbergův vynález právě knihtisku byl někdy poněkud zneužit, ale o tom jsem již mluvil dostatečně a nechci se k tomu vracet.   Čili prostor svobody pro nás všechny je něco, čeho bychom si měli vážit. Čekáte ode mě na závěr bonmot? Čekáte právem a já vám ten bonmot řeknu. Je to titulek, titulek z novin, něco jako ta Ester Ledecká. Studenti protestovali proti výrokům prezidenta Zemana a bojovali za svobodu slova.   Děkuji vám za vaši pozornost."
27715689acdd82fd54937639eede6bf8,"‪Spolu s dalšími nejvyššími ústavními činiteli jsem se zúčastnil na hřbitově v Lánech pietního aktu při příležitosti 170. výročí narození prvního čs. prezidenta Tomáše Garrigua Masaryka.‬  “Vy jeden, každý musíme snést mínění druhého. Demokracie znamená diskusi.”  T. G. Masaryk"
46BFA62C4A6DB3A6B316D0589EA6D153,"Projev, který jsem dnes pronesl ve Vladislavském sále Pražského hradu:  Vážený pane prezidente Klausi, vážená paní Klausová, vážená paní Havlová, vážený pane předsedo Senátu, vážený pane předsedo Poslanecké sněmovny, vážený pane předsedo Ústavního soudu, excelence, dámy a pánové,  jako každý rok se i dnes setkáváme, abychom se seznámili s různorodými životními příběhy lidí, kteří obdrží státní vyznamenání. Za každým z těchto příběhů je i kus naší historie, kus historie našeho státu a naší společnosti.   Dovolte mi, abych především mezi námi uvítal tři významné zahraniční hosty, prezidenta Slovinské republiky Boruta Pahora, starostu Vídně Michaela Häupla, pane starosto, blahopřeji k pětatřiceti procentům Vaší strany ve Vídni, a konečně mi dovolte, abych uvítal svého přítele, bývalého německého kancléře Gerharda Schrödera.   Milý Borute, dnešní oslava ve Vladislavském sále bude tak trochu i slovinským svátkem, protože vedle Tebe bude oceněn i významný slovinský architekt, jehož práce se podepsala v závěrečné konstrukci či rekonstrukci Pražského hradu.  Velmi rád jsem rovněž vyhověl přání naší armády a snad poprvé v historii prezident republiky vyznamenává i nevděčnou funkci náčelníka Generálního štábu, a to dokonce hned dvou. Jednak toho, kdo velel Generálnímu štábu za první republiky a výrazně přispěl ke zvýšení bojeschopnosti tehdejší československé armády, a jednak i toho, který po listopadové revoluci se zasloužil, pane generále, o demokratizaci této armády. Vojákům samozřejmě patří i ocenění našeho odboje a jsem rád, že mohu napravit jeden dluh. Generál Kutlvašr, velitel Pražského povstání, byl neoprávněně perzekvován, místo abychom ocenili jeho zásluhy. Proto bude dnes vyznamenán nejvyšším českým řádem vojenské třídy.   K vojákům svého druhu patří i člověk, který je také mezi námi ve svěžím věku devadesáti let, je to bývalý osvětimský vězeň, který v sedmnácti letech uprchl z Osvětimi, vzal do ruky zbraň a bojoval za svobodu své vlasti.   Když ale vzpomínáme na minulost, dovolte mi ještě jednu hlubší sondu. Před dvěma lety jsem v New Yorku navštívil potomky Američana, který pomohl Tomáši Masarykovi v době, kdy ještě zdaleka nebyl naším prezidentem, a dohodl jsem se s těmito potomky, že jejich předchůdci udělím rovněž významné vyznamenání za zásluhy o náš stát.  Mohl bych samozřejmě uvádět i další a další jména, je jich letos hodně a jsem tomu rád, protože to svědčí o tom, že Česká republika má celou řadu opravdu významných osobností. Mezi těmito jmény je naše krajanka, která dlouhá léta pracovala v americké prezidentské administrativě, je tam nonkonformní historik a nonkonformní žurnalista, kteří oba plynou proti mainstreamu. Mainstreamu, jenž je podle mého názoru často podbízivý a tupý.   Samozřejmě, že nemohu zapomenout na vynikající rychlobruslařku, nebo mnohonásobného vítěze Rallye Paříž-Dakar, a tak bych mohl mluvit dál a dál, ale dovolte mi, abych se pokusil, tak jako každý rok, zobecnit některý společný jmenovatel vyznamenaných.  Před mnoha a mnoha lety C. P. Snow napsal knihu o dvou kulturách, o kultuře umělecké a o kultuře vědecké, a od té doby se rozproudily polemiky, která z nich je lepší, a zda tyto dvě kultury jsou symbiotické, nebo naopak antagonistické. Chtěl bych říci z vlastní zkušenosti, že zatímco ten rozdíl mezi fyziky a lyriky, o kterém se často na této úrovni mluvilo, je nepopiratelný, umění nám přináší radost a úsměv, a konec konců Pascal kdysi napsal, že srdce má své důvody, které rozum nechápe, ale na druhé straně věda nám přináší stejně tak jako umění ne jenom mezinárodní prestiž v osobách takových lidí, jako byl Heyrovský, Wichterle a další, profesor Holý například, ale na druhé straně se podle mého názoru mohou vhodně doplňovat. A rád bych to argumentoval alespoň jedním jediným příkladem ze svého vlastního bývalého oboru, prognostiky, a doufám, že mi prominete tuto neskromnost, protože za chvíli pochopíte, že je to vlastně pokorná sebekritika.   Derek Solla Price napsal knihu - science of science. V této knize velmi provokativně rozdělil vědní obory do dvou skupin, na takzvanou tvrdou vědu, což jsou v podstatě přírodovědné a technické obory, zahrňme tam samozřejmě biologii a další disciplíny, a na takzvanou měkkou vědu, což jsou v zásadě všechny společenské vědy.  A teď minimálně ekonomové mezi námi, že Václave Klausi, vzplanou svatým rozhořčením, že Solla Price do skupiny měkkých věd zahrnul i ekonomii, protože je to věda o lidském chování, a zřejmě se nedá tak úplně spoutat různými rovnicemi a různými jednoduchými algoritmy.   Jsem velmi rád, že mezi vyznamenanými jsou více méně rovnoměrně zastoupeny dvě skupiny, vědci a umělci, ale každá z nich z jiného důvodu.   Jak už jsem řekl, ta umělecká skupina rozdává radost a úsměv, a občas naráží na nepochopení krasoduchů, kteří zejména ty umělce, kteří získávají velkou posluchačskou odezvu, označují za reprezentanty komerční kultury. Dovedeno ad absurdum, nekomerční kultura by byla ta, na kterou nikdo nechodí, a nekomerční divadlo by bylo to, kde počet herců je vyšší než počet diváků.   Ale vrátil bych se teď k té vědecké obci. Myslím si, že ony takzvané měkké, tedy společenskovědní disciplíny, v minulosti trpěly na jakousi přehnanou pýchu, a rád bych to dokumentoval na tom pokorném sebekritickém příkladu.   V minulosti jsem se zabýval simulačními modely systémové dynamiky. Byl to nádherný směr, který vznikl v Massachusettském technologickém institutu, jeho hlavní představitel byl Jay Forrester a jeho hlavní produkt byla kniha Meze růstu Dennise a Donelly Meadowsových. A na základě této knihy vznikl i Římský klub. A byla otázka, jestli Římským klubem je společenství vědců, nebo společenství snobů. Abychom mezi tím mohli rozlišit, je zapotřebí s odstupem času se podívat, zda kniha Meze růstu byla nebo nebyla úspěšná.   Když si ji přečtete, zjistíte, že predikuje vyčerpání přírodních zdrojů, predikuje hladomory, predikuje populační explozi i znečištění životního prostředí. Nic z toho se, přátelé, naštěstí nesplnilo. A my se musíme ptát, zda tato pýcha vědy, kde jsme se snažili přenést matematické metody do oblasti, která těmto oblastem příliš nevyhovuje, nakonec nezprofanovala onu vědu samotnou, myslím tím společenskou vědu. A tak mě docela potěšilo, když jsem se ve svém bývalém oboru dočetl, že prognostika začíná preferovat, co? Psaní scénářů. A tady je ona symbióza oněch dvou větví naší národní kultury. Vždyť scénář je přece nástroj umělecký, nikoli nástroj primárně vědecký, takže skloňme se s pokorou a přemýšlejme o neúspěchu matematických modelů, možná proto, protože nezachytily inovativní prvky ve společnosti, a že předpokládaly rigidní struktury tam, kde tyto struktury jsou ve skutečnosti dynamické a flexibilní, a snažme se spolu s jedním francouzským futurologem, který se jmenoval Bertrand de Jouvenel, mluvit o L´art de la conjecture, o umění předvídat, nikoli o pyšné vědě, která o sobě tvrdí, že umí předvídat.   Omlouvám se za tuto odbočku, ale inspirovalo mě k ní zejména, když tady vidím autora, který se matematickými modely velmi a velmi zabýval, inspirovala mě k ní vlastní životní zkušenost a člověk se má vyznat i ze svých chyb a neomlouvá ho, když tyto chyby sdíleli i jiní, a když ve své době byly dokonce předmětem onoho mainstreamu, o němž jsem tady před chvílí hovořil.   Dámy a pánové, jsem velmi rád, že nyní mohu udělit státní vyznamenání lidem, kteří si to zaslouží. Jsem si plně vědom toho, že je bude pronásledovat závist. Že několik ušlápnutých lidiček, kteří sami v životě nic nedokázali, napíší kritické komentáře o tom, že ten či onen si ono vyznamenání nezaslouží nebo naopak, že by ho měl dostat někdo úplně jiný. A říkám vyznamenaným, kteří to vědí i beze mě, závist, která vás bude provázet, je něčím, co musíte překonat. I závist je lidským citem, a i když s ním nemůžeme a nesmíme souhlasit, musíme chápat, že ani ocenění není procházka růžovou zahradou, a že každý, kdo bude vyznamenán, bude, jako se to už několikrát stalo, trpět právě tím, že jeho vyznamenání bude znehodnocováno. Ale za vámi je obrovská práce, za umělci, kteří dnes budou vyznamenáni, jsou často desítky let, kdy dávali radost a úsměv možná statisícům, možná dokonce milionům lidí. A tento úsměv je daleko větší odměnou než jakékoli vyznamenání, proto mně dovolte, abych vám závěrem svého vystoupení rovněž popřál radost a úsměv.   Děkuji vám za vaši pozornost."
47fa0560c25cb05e5476006b4b9512f7,"Můj dnešní program na zámku v Lánech pokračoval velmi milou a příjemnou akcí, kterou byl křest knihy „Lánská obora v proměnách času“.  Při příležitosti představení této krásné publikace jsem uvedl:  Vážený pane řediteli, dámy a pánové,   přečetl jsem si knihu o Lánské oboře a protože je krásná, tak ji budu číst podruhé, a to o Vánocích, protože nikdy jindy na to není čas. Je málo knih, které si zaslouží, aby je člověk četl dvakrát. Já mám s Lánskou oborou svoje krásné zkušenosti už šestý rok. Zaprvé na chatě v Luhu pravidelně každý měsíc zasedá můj expertní tým. Zrovna teď v neděli tam s ním byl pan ministr obrany. Ale zejména jsem si vybral nádherné místo, které se jmenuje Prezidentská vyhlídka, samozřejmě ne kvůli mě pane řediteli, ale patrně kvůli Tomáši Masarykovi, i když ten termín Prezidentská vyhlídka použil kancléř Přemysl Šámal, ale předpokládám, že to mělo vztah právě k T. G. M. Nicméně, aby to nebylo tak konvenční, frázovité a ploché, dovolte mi vyznání lásky k Lánské oboře trochu jiným způsobem.  Nedávno jsem byl na oficiální návštěvě v Polsku a četl jsem o Bělověžském pralese, tak jsem si vyžádal, že tam chceme jet. Dali nám dvě helikoptéry, protože je to daleko, odletěli jsme tam, a bylo to jedno z nejhlubších zklamání mého života. Možná, že ten prales je veliký, to nepopírám, on tam dokonce car měl nějaké sídlo, nějaký lovecký zámeček, já nevím co všechno. Vedla tam dokonce i železnice, což zaplať pánbůh do Lánské obory nevede. Mají tam pár zubrů. Když to srovnáte s těmi nádhernými stády zvěře, Jelen evropský, Jelen sika, mufloni, daňci, černá zvěř, vidíte jak to všechno znám. Doufám, že jsem na nic nezapomněl, i když nad chatou v Luhu má noru jezevec, což je moje erbovní zvíře. Nicméně, kromě těch pár zubrů, což mě ani tak moc nezajímalo, nebudu Vás pane řediteli nutit, abyste instaloval zubry v Lánské oboře, tak tam nebylo nic. Tam byly hubené kmínky stromů, kterým mohlo být tak padesát let, ne víc. Tak nám tam ředitel toho Bělověžského pralesa ukazoval hrdě ten les. A já jsem mlčel, protože chválit jsem nemohl, kritizovat jsem nechtěl. Ale vy všichni znáte Lánskou oboru. Prakticky každý jednotlivý strom je památník. To není jen novodobý strom o kterém se pořád mluví i tady v té publikaci, to je každý strom, ať je živý a zdravý nebo ať už je z něj jenom pouhý pahýl, ale je to památník, památník starých časů a když tudy projíždíte, tak já si vzpomenu na Tolkiena a na jeho Kouzelný les. Četli jste to někdo? Předpokládám, že někteří z Vás asi ano. A to jsou tajemné stromy, stromy které málem s vámi mluví. Tak bych chtěl skončit svoje laudátio nejenom této knihy, ale celé Lánské obory konstatováním, již nikdy nepojedu do Bělověžského pralesa, ale vždy se budu s láskou vracet do Lánské obory."
4856B8CB7478EF734016E102C081FE22,"S mojí paní jsme dnes zavítali do Základní školy T. G. Masaryka v Praze - Břevnově. Popřáli jsme prvňáčkům u příležitosti zahájení nového školního roku. Moje paní dětem věnovala drobné dárky, například knihu Policejní pohádky.   A právě papírovým knihám jsem se věnoval ve svém přání prvňáčkům:  Vážená paní ředitelko, vážená paní třídní učitelko, milí prvňáčci a milé prvňačky, dámy a pánové, rodiče, předpokládám, že tady také někde budou,  já občas říkám při přivítání prvňáčků taková kacířská slova. Když jsem byl malý, to už je hodně dávno, tak jsem hrozně nerad vstával, a to platí pořád, a tak vím, že kdyby se šlo do školy tak o hodinu později, to znamená místo osmi dejme tomu v devět, tak že by to pro nás bylo lepší. Ale co se dá dělat, zatím musíme vzít v úvahu to, co nám nařídili, a musíme poslouchat, protože ve škole se musí poslouchat. To je ta horší stránka věci.  A teď ta lepší. V té škole se před vámi otevře úplně jiný svět. Svět tajemství, svět kouzel a svět krásných věcí. A to je ta druhá provokace nebo druhé kacířství, já bych vám chtěl popřát, až se naučíte číst a psát, ale teď mluvím hlavně o čtení, abyste hodně četli papírové knihy, zdůrazňuji papírové knihy, které jsou krásné a ze kterých si můžete udělat knihovničku, protože kniha je ta nejkrásnější věc na svět. Když tu knihu napsali moudří lidé a vy ji čtete, tak je to stejné, jako kdybyste si s těmito moudrými lidmi povídali.  A teď už jsem mluvil víc než dost, takže mně dovolte, abych předal slovo mé paní, která vám přinesla drobné dárky, protože, když někam přijde host, tak má s sebou přinést dárky, aby byl vítán. Takže Ivanko, máš slovo."
4b93c8a1124a9fe172e7ce40497dafc5,"V Rudolfově galerii Pražského hradu jsem se tradičně setkal s velvyslankyněmi a velvyslanci České republiky.  Můj projev jste měli možnost zde na mém Facebooku vidět v přímém přenosu. Rád vám ale nabízím i jeho přepis:  Dámy a pánové, Excelence, paní velvyslankyně, páni velvyslanci,  jsem opravdu rád, že se s vámi opět setkávám. Poselství, které pro vás mám, je dílem standardní a dílem nové. To, co je standardní, je, jak víte, důraz na ekonomickou diplomacii. Jsme malá, otevřená ekonomika, exportně orientovaná. Naším cílem je jednak prosazovat se na zahraničních trzích, jednak získávat efektivní zahraniční investice. To je těžká práce, které se někdy říká vrtání tvrdých desek, pokud jste se s tímto termínem už někdy setkali. Ta deska se prostě nerozlomí na první pokus a, jak říkal Masaryk, je to černá, drobná, trpělivá práce. Vedle toho jsou různé patetické deklarace naší zahraniční politiky, které ovšem žádný ekonomický ani jiný efekt nepřinášejí, ale zato jsou nenáročné, nemusí se nad nimi pracovat.  Dovolte mi, abych vám zpřístupnil svůj názor na současnou ekonomickou situaci, a vyjádřím to dvěma slovy. Mejdan skončil. Protože německá ekonomika je ne-li v recesi, tedy ve stagnaci, a vy dobře víte, že jsme výrazně závislí na německé ekonomice, je dobré se zamyslet nad tím, proč tomu tak je. Jistě najdete celou řadu příčin, ale já bych začal příčinou, která se obvykle neuvádí. Energiewende. Snaha Němců vyrovnat se s fosilní ekonomikou už teď vedla k tomu, že je nedostatek elektřiny, rostou ceny elektrické energie a pokud bude pokračovat program na uzavírání německých elektráren, tak my, pokud se k tomuto bláznovství nepřidáme, máme skvělou příležitost k exportu naší elektrické energie do Německa.  Nicméně to není jediný faktor. Další faktor je obchodní válka jednak mezi Spojenými státy a Čínou a jednak mezi Spojenými státy a Evropskou unií, a to nemluvím o Spojených státech a Íránu, to je taková okrajová fronta. Ti z vás, kdo se učili ekonomickou teorii, vědí, že hned na začátku máte napsáno, že když někdo vede celní válku, tak je to škoda pro obě strany, lose-lose strategy. Bohužel někteří politici si ani ten první ročník Vysoké školy ekonomické nepřečetli.  Dobrá, budeme bojovat dál, já se budu snažit, aby poté, co německá ekonomika oslabila, naši podnikatelé hledali nové příležitosti, a to nejen v Rusku nebo v Číně, kde jsem označován za rusko-čínského agenta, v takovém případě ovšem všichni světoví politici by byli také rusko-čínští agenti, ale dohodli jsme se teď s americkým velvyslancem, že v polovině listopadu uděláme jako pandán česko-čínskému investičnímu fóru i česko-americké investiční fórum, to znamená, že budeme hledat příležitosti pro naše podnikatele i v těchto zemích. Samozřejmě pro nás je zajímavá i Indie, Čína teď má šest procent růstu, zatímco indický prezident mi říkal, že už mají osm procent, ale tam jsou silné byrokratické překážky a já věřím, že kolega Hovorka je překoná, že. Jinak budete odvolán, pane velvyslanče.  V každém případě pracujme na diverzifikaci našich exportních aktivit. V Latinské Americe je docela zajímavé, že taková Kostarika má větší objem zahraničního obchodu s Českou republikou než Argentina. Kdo by to řekl. Jsou lidé, kteří si myslí, že bychom měli obchodovat i s Afrikou. Přiznávám se, že zde jsem poněkud skeptický, ale rád si to nechám vymluvit. Ono nejde o to uzavřít nějaký obchod, ale pak ho zaplatit, a ta solvence je někdy dubiózní.  Dámy a pánové, toto je jedna stránka věci, a teď mi závěrem dovolte, abych vám řekl ještě tu druhou, lidskoprávní stránku věci. Víte, já opravdu nemám rád to žvanění, kdy kárám nějaké země, že porušují lidská práva. Oni se buď pobaveně usmějí, anebo se zamračí, a to nám způsobí zbytečné škody, třeba na cestovním ruchu. Na druhé straně jsem přítelem konkrétních akcí.  Nedávno jsem byl požádán, abych pomohl osvobození ukrajinského spisovatele Kozlovského, který byl v donbaském vězení a byl, jak jsem si vyžádal jeho životopis, autorem asi padesáti publikací, což je až neuvěřitelné. Nejdříve jsem napsal dopis předsedovi donbaské separatistické vlády, a ten měl tu drzost, že mi neodpověděl. Shodou okolností jsem byl v Rusku, a tak jsem požádal Vladimira Putina, aby mi pomohl. Musím vysoce ocenit, že mi pomohl a že Kozlovský byl osvobozen. Přijel sem, na Pražský hrad, a říkal mi, oni mě tam mučili, oni mi přetahovali přes hlavu pytel, aby se nevědělo, kdo mě bije. Vzhledem k jeho věku a konzistenci hrozilo nebezpečí, že ho tam umlátí.  Jak říká Talmud, kdokoli zachránil jeden lidský život, zachránil celé lidstvo. Proč to říkám? Žvanění o lidských právech je neproduktivní. To, co potřebujeme, je konkrétní lidskoprávní pomoc a v případě pana Kozlovského jsem vám ji demonstroval.  Děkuji vám za vaši pozornost a velice, velice se těším na vaše dotazy."
5213E14E6BB48993E1F7339B542427C5,"S velkou radostí jsem dnes v Hodoníně přivítal svého přítele, slovenského prezidenta Andreje Kisku.  Společně budeme cestovat historickým vlakem z Hodonína do Topol’čianek.  V Hodoníně uctíme památku T. G. Masaryka, narodil se zde, a v Topol’čiankách navštívíme zámek, který první čs. prezident rád navštěvoval.  Naše společná cesta je poctou TGM a připomínkou stého výročí vzniku Československa."
55bb6d1e5f6d708539d6cae7337b4c6f,"Připomínáme si 171. výročí narození prvního čs. prezidenta Tomáše Garrigue Masaryka.  Osobnosti, která má mnoho co říci k dnešku. TGM překonal četné překážky, ač se mnohdy zdálo, že je vše ztraceno."
56543B80DFEB46647F1A5BEB85E5F9E0,"V Holicích jsem uctil památku prvního čs. prezidenta T. G. Masaryka, od jehož úmrtí dnes uplynulo 79 let."
5dc0c1b99bd72ae0526d62e996dfc255,"S mojí paní jsme na hřbitově v Lánech uctili památku prvního československého prezidenta T. G. Masaryka. Dnes si připomínáme 168. výročí narození TGM."
6ba693985b91e43a727bc34c20567b8f,"Ve Vladislavském sále Pražského hradu jsem dnes večer u příležitosti slavnostního ceremoniálu ocenil vynikající osobnosti, které se zasloužily o naši vlast.   Řád Bílého lva občanské skupiny I. třídy jsem udělil Michaelu Häuplovi, rakouskému politikovi a dlouholetému starostovi města Vídně za zvláště vynikající zásluhy ve prospěch České republiky.  Řád Bílého lva vojenské skupiny I. třídy jsem propůjčil armádnímu generálovi Ludvíkovi Krejčímu in memoriam. Československému armádnímu generálovi a legionáři první světové války za mimořádné zásluhy o obranu a bezpečnost státu.  Řád Bílého lva vojenské skupiny I. třídy jsem propůjčil armádnímu generálovi Karlu Kutlvašrovi in memoriam. Důstojníkovi a legionáři první světové války za mimořádné zásluhy o obranu a bezpečnost státu.   Řád Bílého lva občanské skupiny I. třídy jsem udělil s řádovým řetězem Borutu Pahorovi, prezidentovi Slovinské republiky, za zvláště vynikající zásluhy ve prospěch České republiky.  Řád Bílého lva vojenské skupiny I. třídy jsem propůjčil armádnímu generálovi Karlu Pezlovi, prvnímu náčelníkovi Generálního štábu Armády České republiky, za mimořádné zásluhy o obranu a bezpečnost státu.  Řád Bílého lva občanské skupiny I. třídy jsem udělil Gerhardu Fritzi Kurtu Schröderovi, kancléři Spolkové republiky Německo, za zvláště vynikající zásluhy ve prospěch České republiky.  Řád Tomáše Garrigua Masaryka I. třídy jsem propůjčil Petru Beckovi, který utekl z Osvětimi a v 17 letech bojoval za svobodu naší země, za vynikající zásluhy o rozvoj demokracie, humanity a lidská práva.  Řád Tomáše Garrigua Masaryka I. třídy jsem udělil Charlesi Craneovi in memoriam. Americkému diplomatovi a podporovateli slovanské kultury, za vynikající zásluhy o rozvoj demokracie, humanity a lidská práva.   Řád Tomáše Garrigua Masaryka I. třídy jsem udělil profesoru Jožemu Plečnikovi in memoriam. Architektovi a urbanistovi za vynikající zásluhy o rozvoj demokracie, humanity a lidská práva.   Medaili Za hrdinství jsem udělil nadpraporčíkovi Václavovi Haasemu in memoriam. Policistovi, který položil vlastní život při ochraně jiných.   Medaili Za hrdinství jsem udělil podpraporčíkovi Janu Odermattovi in memoriam. Hasiči, za záchranu lidského života a značných materiálních hodnot.   Medaili Za hrdinství jsem udělil Janu Přikrylovi in memoriam. Partyzánovi a vlastenci za hrdinství v boji.   Medaili Za hrdinství jsem udělil plukovníkovi Antonínu Šubrtovi in memoriam.  Příslušníkovi československé armády a účastníkovi bitvy u Dunkerque za hrdinství v boji.   Medaili Za zásluhy I. stupně jsem udělil Jaroslavu Foglarovi in memoriam. Spisovateli a ikoně českého skautingu za zásluhy o stát v oblasti umění.   Medaili Za zásluhy I. stupně jsem udělil Elišce Haškové – Coolidge za zásluhy o stát.  Medaili Za zásluhy I. stupně jsem udělil Juraji Kukurovi, československému herci za zásluhy o stát v oblasti umění.  Medaili Za zásluhy I. stupně jsem udělil Karlu Lopraisovi, několikanásobnému vítězi rallye Paříž-Dakar za zásluhy o stát v oblasti sportu.  Medaili Za zásluhy I. stupně jsem udělil Štefanu Margitovi, opernímu pěvci za zásluhy o stát v oblasti umění.  Medaili Za zásluhy I. stupně jsem udělil profesoru Vladimíru Maříkovi, vědci a vysokoškolskému pedagogovi v oblasti robotiky a kybernetiky za zásluhy o stát v oblasti vědy.  Medaili Za zásluhy I. stupně jsem udělil profesorce Soně Nevšímalové, lékařce, specialistce na spánkovou medicínu a dětskou neurologii za zásluhy o stát v oblasti vědy.  Medaili Za zásluhy I. stupně jsem udělil Jaromíru Nohavicovi, písničkáři a textaři za zásluhy o stát v oblasti umění.  Medaili Za zásluhy I. stupně jsem udělil profesoru Jaroslavu Pollertovi, vědci, vysokoškolskému pedagogovi a odborníkovi v oblasti hydrodynamiky disperzních soustav, za zásluhy o stát v oblasti vědy.  Medaili Za zásluhy I. stupně jsem udělil doktoru Janu Procházkovi, vědci a vynálezci za zásluhy o stát v oblasti vědy.  Medaili Za zásluhy I. stupně jsem udělil Martině Sáblíkové, sportovkyni a několikanásobné vítězce olympiád i mistrovství světa, za zásluhy o stát v oblasti sportu.   Medaili Za zásluhy I. stupně jsem udělil Yvettě Simonové, operetní, muzikálové a populární zpěvačce, za zásluhy o stát v oblasti umění.  Medaili Za zásluhy I. stupně jsem udělil Janu Skopečkovi, herci a dramatikovi za zásluhy o stát v oblasti umění.  Medaili Za zásluhy I. stupně jsem udělil magistru Luďku Sobotovi, herci, baviči, scenáristovi a režisérovi, za zásluhy o stát v oblasti umění.  Medaili Za zásluhy I. stupně jsem udělil Lubomíru Stokláskovi, podnikateli a průmyslníkovi, za zásluhy o stát v oblasti hospodářské.  Medaili Za zásluhy I. stupně jsem udělil profesoru Jaroslavu Šestákovi, vědci a vysokoškolskému pedagogovi v oblasti fyziky, za zásluhy o stát v oblasti vědy a školství.  Medaili Za zásluhy I. stupně jsem udělil docentu Borisovi Šťastnému, specialistovi na plicní choroby a pedagogovi za zásluhy o stát v oblasti vědy.  Medaili Za zásluhy I. stupně jsem udělil doktoru Stanislavu Štýsovi, odborníkovi na životní prostředí a rekultivaci po těžební činnosti, za zásluhy o stát v oblasti vědy.   Medaili Za zásluhy I. stupně jsem udělil Jarmile Schmidtové, roz. Šulákové in memoriam, folklorní zpěvačce a herečce, za zásluhy o stát v oblasti umění.  Medaili Za zásluhy I. stupně jsem udělil Zdeňku Troškovi, filmovému režisérovi, za zásluhy o stát v oblasti umění.   Medaili Za zásluhy I. stupně jsem udělil Evě Urbanové, operní pěvkyni, za zásluhy o stát v oblasti umění.  Medaili Za zásluhy I. stupně jsem udělil Heleně Vondráčkové, zpěvačce a herečce, za zásluhy o stát v oblasti umění.  Medaili Za zásluhy I. stupně jsem udělil doktoru Vlastimilu Vondruškovi, historikovi, publicistovi a spisovateli za zásluhy o stát v oblasti kultury.  Medaili Za zásluhy I. stupně jsem udělil inženýru Miroslavu Wajsarovi, zřizovateli a provozovateli hospicové péče, za zásluhy o stát.  Medaili Za zásluhy I. stupně jsem udělil profesoru Milanovi Zelenému, ekonomovi a vysokoškolskému pedagogovi, za zásluhy o stát v oblasti vědy a školství.  Medaili Za zásluhy I. stupně jsem udělil docentu Petru Žantovskému, publicistovi, komentátorovi a vysokoškolskému pedagogovi za zásluhy o stát v oblasti kultury a školství."
7aed9ac87d113b139b916c02eb953f0f,"Na Pražském hradě jsem dnes udělil Řád Tomáše Garrigua Masaryka I. třídy J. E. Mons. Giuseppe Leanzovi, apoštolskému nunciovi v České republice.  V krátkém projevu jsem apoštolskému nunciovi poděkoval:  Vaše Eminence, pane kardinále, Vaše Excelence, pane apoštolský nuncie, dámy a pánové,  je mi ctí, že vás mohu opět uvítat na Pražském hradě. A na druhé straně je mi líto, že se tímto setkáním s panem nunciem loučíme. Chtěl bych proto panu nunciovi velice poděkovat za to, co udělal pro Českou republiku. Vzpomínám si na naše setkání při příležitosti setkání se zahraničními velvyslanci i jiné příležitosti a řád, který za chvilku, pane nuncie, dostanete, má trochu zajímavou analogii, kterou bych dnes rád připomenul.  Tuším, že to bylo ve dvacátých letech minulého století, kdy prezident Tomáš Garrigue Masaryk vyvěsil na Hradě vlajku s husitským kalichem. Tehdejší apoštolský nuncius na protest odjel z Prahy a vrátil se, pokud mě paměť neklame, asi za dva roky.  Dnes je situace úplně jiná. Naše vztahy jsou přátelské. Pan kardinál nedávno nechal umístit na Týnský chrám pozlacený kalich a myslím si, že jako důkaz smíření a přátelství mi bude ctí, když Vám dnes předám právě Řád Tomáše Garrigua Masaryka."
8321A9D9C99FBC5CCC6B20C165A14FBA,"V Hodoníně jsme s Andrejem Kiskou uctili památku prvního čs. prezidenta T. G. Masaryka.  Z nádraží jsme pak historickým vlakem vyrazili na cestu do Topol’čianek. Součástí vlaku je i salónní vůz TGM."
838b18182194fcce5457d831f0b36dd0,"Na Žofínském fóru jsem dnes hovořil o českém národním zájmu:  Vážený pane Vaníčku, dámy a pánové,  předesílám, že toto téma jste mi předepsali vy, ne že bych si ho vymyslel sám. Nicméně, dobře víte, že jsem submisivní bytost, že podléhám vnějším tlakům, a že se nechám velmi snadno manipulovat. Takže jsem se nechal manipulovat i vámi a byl jsem samozřejmě přinucen o tomto tématu přemýšlet. Nechci tvrdit, že jsem měl připravené nějaké kategorické schéma, které bych Urbi et Orbi zjevil jako jasnou pravdu, a jak říkal Masaryk, myšlení bolí, takže díky vám jsem si prodělal určitou, nikoli příliš intenzivní, bolest.   Začal bych tím, že snad není zneužívanějšího pojmu, než je národní zájem. Každý politik, populista i nepopulista, se tímto pojmem zaklíná a někdy ani on sám neví, co to je, tím méně, aby to věděli jeho posluchači. Pokusme se proto, což vždy pozitivisté říkali, že je nejdůležitější definice pojmu, pokusme se definovat pojem národního zájmu a začněme ve vzdálené minulosti.   V té vzdálené minulosti, někdy ani ne příliš vzdálené, hlavní náplní národního zájmu byla teritoriální expanze. A nebyly to jenom velké státy. Byly to i malé státy, například Belgie nebo Holandsko, které budovaly své koloniální impéria, tím spíše pak státy veliké. Byl to i náš stát. Ve čtrnáctém století za Karla IV. součástí zemí koruny české se stalo Braniborsko a v Braniborsku byla taková malá nevýznamná vesnička, která se jmenovala Berlín. A když jsem se, to už je dost dávno, setkal s německým kancléřem Gerhardem Schrödrem, tak jsem mu říkal, Gerde a víš, že do mé země kdysi patřilo i tvoje hlavní město? A Gerd říkal, Miloši a nechceš si ten Berlín vzít zpátky? Nám totiž z toho státního nebo federálního rozpočtu ukrajuje takový kus peněz, že bychom se ho docela rádi zbavili, a já se svěšenými krovkami jsem musel tuto nabídku odmítnout, protože ani náš rozpočet není bezedný.   Pak přišla druhá fáze, která už nebyla tak zjevná, jako je třeba koloniální impérium, a to byla fáze takzvaných zájmových sfér. Do této fáze už Česká republika, řadící se podle našeho optimizmu, buď do kategorie malých nebo středních zemí, rozhodně nepatří. Patří do ní několik málo velmocí. Patří do ní samozřejmě Ruská federace, která stále ještě nemůže zapomenout na rozpad sovětského impéria a vytvořila pojem takzvaného blízkého zahraničí. Patří do ní Amerika, která stále považuje Latinskou Ameriku za takzvaný zadní dvorek Spojených států amerických. Možná, že bych našel ještě dvě nebo tři další země, ale důležité je, že Česká republika žádnou zájmovou sféru nemá a vzhledem ke své velikosti ani mít reálně nemůže.   No a teď se dostávám k té pozitivní definici. Národní zájem je zájem na tom, mít suverénní stát. A to je v podstatě všechno. A v této definici je shrnuto mnoho dalšího, o čem teď budu mluvit. Vidím tady pana profesora Gerlocha, který velmi oprávněně navrhoval, aby do české Ústavy byl začleněn pojem národa, že pane profesore? A mně je to velmi sympatické, protože při vší úctě k našim menšinám, jsme v zásadě stát národnostně homogenní, tak nám splývá státní zájem a národní zájem. Ale z ryze emotivního hlediska stát implikuje jistou byrokratickou odcizenost, zatímco národ je bližší našemu srdci. Proto i nadále budu mluvit o národním zájmu, ale budu tyto dva pojmy, státní a národní zájem, používat de facto promiscue.   Takže o co tady jde. Suverenita znamená, že občané daného státního území mohou prostřednictvím svobodně zvolených institucí, zejména parlamentu, samostatně rozhodovat o svých věcech, a že neexistuje vnější tlak, a pokud existuje, je úspěšně odrážen. Jak jsem řekl, je to velmi jednoduchá definice, která se dá potom rozvinout do mnoha podob, ale než tak učiním, dovolte mi, abych uvedl dva zcela konkrétní příklady, kdy je suverenita našeho státu porušována. A začnu poněkud jedovatou poznámkou.  Nacházím jisté podobnosti mezi pojmem omezené suverenity, kterou razil Leonid Iljič Brežněv a pojmem sdílené suverenity, což je pojem, který razí Evropská unie. Podotýkám podobnosti, nikoli totožnosti, abychom si dobře rozuměli.   V čem nesouhlasím s pojmem sdílené suverenity. Chápu, že jsme-li součástí většího celku, v tomto případě celku Evropské unie, musíme v mnoha případech sdílet společné názory a praktikovat společná opatření. Ale implementace těchto opatření, by podle mého názoru měla být konsensuální a nikoli silová. Dovedu si představit ty, kdo by namítali, že jednomyslné hlasování je přežitek, ale chtěl bych upozornit, že ve všech klíčových hlasováních na úrovni Evropské unie byla úspěšná hlasování právě ta, která byla přijata jednomyslně a onen odkaz na polský parlament a jeho známé, „nie pozwalam“, je ztotožněním národního parlamentu s nadnárodním parlamentem a to je právě ta základní chyba v úsudku.   Čili přihlašuji se k tomu, byť je to obtížnější, byť to vyžaduje delší dohadování a naopak nemůže dojít k násilnému protlačení nějakého názoru, aby má-li se Evropská unie zachovat, což bych si ze srdce přál, aby mechanizmus jejího rozhodování byl konsensuální.   A teď aby toho nebylo moc, tak alespoň dva příklady, kdy je suverenita České republiky naprosto evidentně narušována. Příklad první, migrační krize a migrační kvóty. Skutečně suverénní země má výlučné právo rozhodovat o tom, kdo bude na jejím území usídlen a toto právo nemůže být postoupeno žádné jiné nadnárodní instituci, nemáte-li se vzdát své suverenity.                                          My jsme v poněkud absurdní situaci, kdy Evropská unie se rozhodla o přijetí takzvaných migračních kvót, a rozepsala je na jednotlivé země, včetně těch, které o přijetí migrantů nikdy nepožádaly. A pak byly země statečné, které to odmítly, a země nestatečné, které prohlásily, my odmítáme migrační kvóty, ale úplně dobrovolně přijmeme stejné množství migrantů, jako nám ukládají ty migrační kvóty. Jenom proto, že to bude deklarováno jako naše dobrovolné rozhodnutí. Toto je něco, co nazývám nestatečností, nemám-li použít silnějšího výrazu.  Víte dobře, že nejsem proti migraci obecně. Uvítal jsem, že vietnamská komunita se velmi dobře začlenila do české společnosti. Neměl jsem žádné námitky proti Ukrajincům jako pracovní síle například ve stavebnictví. A měl jsem zásadní námitky vůči kulturně neslučitelnému proudu islámských imigrantů s tím, že je připraveno ještě několik milionů lidí tohoto typu připravených k migraci. Takže před tím nemůžeme zavírat oči.   Proč to říkám? Teď je předvolební období a naši politici, nikoho nevyjímaje, napínají svaly a prohlašují, že k nám žádného muslimského migranta nepustí. Po volbách se situace diferencuje, a já se obávám, že ne všichni, kteří dnes mluví o tom, že uzavřeme naše hranice vůči nelegálním migrantům, poznámka pod čarou, nelegální migrant je každý, kdo nedodržel Dublinské dohody, to znamená, nepožádal v první bezpečné zemi o azyl, konec poznámky pod čarou, že tedy po volbách se titíž lidé, kteří se prsili, tak jak se prsí dnes, skloní, shrbí a budou pokorně žádat, ano my, milá Evropská komise, přijmeme veškerá vaše nařízení, jenom, abychom si zachovali tvář, jim, prosím, neříkejte nařízení. Říkejte jim například doporučení. A my se na oplátku zavazujeme, že vaše doporučení naplníme, ba možná i přeplníme.  Příklad druhý. Obnovitelné zdroje. Každá země, pokud je suverénní, se rozhoduje sama o svém energetickém mixu. A rozhoduje se na základě svých specifických podmínek, které samozřejmě nejsou uniformní v celé Evropě. Rozhoduje se na základě svých surovinových zdrojů, zkušenosti svých inženýrů a techniků, tradice, která zde nepochybně existuje, a jsem rád, že je tady i Škoda Jaderné strojírenství, a mnoha dalších a dalších faktorů. Kdybychom měli horské alpské řeky, lépe bych rozuměl těm, kdo staví hydroelektrárny. Kdybychom měli mořské pobřeží s výrazným příbojem, lépe bych rozuměl těm, kdo staví pobřežní elektrárny. A konečně, kdyby naše území sužoval silný vítr, lépe bych rozuměl těm, kdo staví větrné elektrárny. Pokud jde o sluneční elektrárny, ty se podle mého skromného názoru nejlépe hodí na poušť, ale solární baroni se mnou určitě nebudou souhlasit. A Evropská komise vyžaduje, aby podíl obnovitelných zdrojů vzrostl na dvacet sedm procent. Dvacet sedm procent, přičemž my, protože slunce někdy svítí a někdy nesvítí, vítr někdy fouká a jindy nefouká, budeme muset stejně udržovat záložní kapacity, takže na tom žádnou úsporu nikdy mít nebudeme. A to je tedy druhý a, abych nemluvil příliš dlouho, poslední příklad, jak se domnívám, že jsme vnějšími tlaky omezováni v našem samostatném, svobodném rozhodování.   Mohl bych mluvit o dalších příkladech. Malá země, jako je Česká republika, by měla mít zájem udržovat co nejlepší vztahy s těmi zeměmi, které pro nás mohou být ekonomickým přínosem, ať už tím, že otevírají svůj trh českým exportérům, nebo tím, že přebytek kapitálu v těchto zemích může sloužit jako investiční injekce v České republice. Z tohoto důvodu považuji za naprosto nesmyslné sankční mechanismy vůči komukoli, bojkot, embargo a další následná opatření.  Když jsem byl kdysi v Miami, to jsem byl premiér, tak jsem se setkal s kubánskými emigranty, a říkal jsem jim, přátelé, blahopřeji vám k vaší velmi úspěšné politice vůči komunistické Kubě, to embargo, ty sankce, ten bojkot dokonale fungují. Má to jenom drobnou chybičku, Fidel Castro je už čtyřicet let prezidentem Kuby. A mezitím uplynulo dalších více než deset let a Obama po padesáti letech zrušil protikubánské sankce, které, upřímně řečeno, kubánský režim jenom upevnily.   Stejně tak protiruské sankce upevňují popularitu Vladimíra Putina, takže když jsem se s ním nedávno setkal v Pekingu, tak mám takový dojem, že ty sankce mu spíše přinášely radost. Ale nevidím do jeho mysli, takže je to jenom moje domněnka. Ale ano, suverénní zemi by nemělo být z tohoto důvodu bráněno, aby obchodovala se zeměmi, které splňují uvedené dvě podmínky, jenom proto, že nějaký velký bratr se rozhodl, že vůči této zemi bude aplikovat naprosto neefektivní sankce. Kdyby tyto sankce vedly k pádu nedemokratického režimu, možná, že bych mluvil jinak, ale podle mého nejhlubšího přesvědčení a také podle historické zkušenosti, ony tento režim naopak upevňují.  A blížím se k závěru, aby bylo více času na dotazy. Znáte Cyrana de Bergerac, kde v té závěrečné scéně Cyrano říká, při poselství tě bodnu juž, nuže přichází poselství, a s tím i bodnutí. Suverenita, která je nejvyšším národním zájmem, je dynamická kategorie. Není dána jednou na věky, musí se neustále obnovovat a neustále jsou vůči ní vznášeny, tu nápadné, tu nenápadné útoky, tu hrozba vojenská, tu hrozba ekonomická jako například tlak na omezení evropských dotací pro Českou republiku, tu hrozba verbální a podobně. Potřebujeme politiky, kteří si uvědomí, že za svobodu je potřeba vždycky bojovat, že suverenita není konstantní a fixní kategorie, ale že prochází dějinami a že z tohoto hlediska nejdůležitější pro naši politiku je nehrbit se, být přátelský, být vstřícný, být ochoten k jednání, ale nikdy nekapitulovat.   Děkuji vám za pozornost."
841c1e5fd2e64662ae694e47c1ee21b7,"Na Pražském hradě jsem jmenoval Jakuba Kulhánka, M.A. ministrem a pověřil ho řízením Ministerstva zahraničních věcí.  Při té příležitosti jsem uvedl:  Vážený pane premiére, vážený pane vicepremiére, vážený pane ministře,  dovolte mi, abych Vám ještě jednou blahopřál k Vašemu jmenování.  Je před Vámi, jako před každým ministrem zahraničí, těžký úkol, jehož podstatou je hájení národních zájmů České republiky. Tento pojem je někdy znevažován a někdy se říká, že ti, kdo hájí národní zájmy, jsou populisté, nebo dokonce xenofobové. Neznám ovšem suverénní zemi, která by ve světě nehájila své národní zájmy, a věřím, že pod Vaším vedením Ministerstvo zahraničí bude činit totéž.  Vím také, že někdy se ztotožňují národní zájmy s nacionalismem. Tady bych chtěl znovu připomenout Masaryka, který rozlišoval mezi nacionalismem a vlastenectvím. A Masaryk říkal, že vlastenectví je láska k vlastnímu národu, zatímco nacionalismus se projevuje především nenávistí k národům jiným. Protože hájení národních zájmů může mít i podobu dutých patetických deklarací, domnívám se, že musí mít konkrétní náplň. A celou dobu, co jsem v politice, tuto konkrétní náplň vidím v ekonomické diplomacii. Jsme malá až střední země a osmdesát procent našeho exportu tvoří hrubý domácí produkt. Z toho vyplývá, že by bylo dobré podporovat naše exportéry, a velmi jsem uvítal Váš příslib, že až budete jezdit na zahraniční cesty, budou Vás provázet naši podnikatelé. Mohu Vám zde doporučit i spolupráci s Hospodářskou komorou, která organizovala moje podnikatelské mise.  Zcela závěrem bych chtěl říci, že jsem si prostudoval Váš životopis. Velice si vážím Vašich zkušeností, ocenil jsem i to, že máte prověrku na přísně tajné. Jako vrcholný politik budete zcela určitě vystaven nejrůznějším kritikám. Povšiml jsem si, že první, kdo Vás nedávno kritizoval, byl Miroslav Kalousek, což je ovšem z mého hlediska pozitivní reference. A až Vám bude někdy smutno, pane ministře, doporučuji Vám krásnou knihu, která se jmenuje Zákony profesora Parkinsona. V této knize mimo jiné vystupuje vrátný Matěj. A každý, kdo chce posoudit nějaký projekt, se na vrátného Matěje odvolává, ale tím způsobem, že když vrátný Matěj nějaký projekt podporuje, je tento projekt automaticky zamítnut a naopak, když vrátný Matěj je proti takovému projektu, je tento projekt téměř automaticky schválen.  Vážený pane ministře, budete ve své nynější funkci obklopen mnoha vrátnými Matěji, nenechte se jimi otrávit a řiďte se vlastním rozumem a radami skutečných odborníků. Ještě jednou, ve Vaší práci Vám přeji plný úspěch."
8FE2BCAF24A10A50BA55A11AD3DAE4E0,"Moje paní po mně poslala řediteli Vojenského historického ústavu Aleši Knížkovi fotografii, kde je prezident T. G. Masaryk vítán na nádraží v Ústí nad Orlicí někdy koncem dvacátých let. Na tom by nebylo nic tak zvláštního, ale vítá ho můj dědeček, který byl v té době přednosta stanice v Ústí nad Orlicí.  Fotografii jsem předal v rámci návštěvy výstavy Doteky státnosti, která se koná v Jízdárně Pražského hradu."
d59fde12f5ac7f4c8db7db38e0922d38,"První den návštěvy Pardubického kraje jsem se zúčastnil křtu nové knihy  Tato země je naše , zavítal jsem do společnosti Berger - Huck v Horním Jelení a diskutoval jsem s občany v Holicích. Zde jsem také uctil památku T. G. Masaryka."
e51dd06af9b7f385b2dd1e5096653529,"U příležitosti státního svátku 28. října jsem ve Vladislavském sále Pražského hradu vyznamenal celou řadu významných osobností:  Propůjčil jsem Řád Bílého lva občanské skupiny I. třídy, in memoriam Janu Antonínu Baťovi, československému průmyslníkovi, vizionáři a spisovateli, za zvláště vynikající zásluhy o stát.                 Propůjčil jsem Řád Bílého lva vojenské skupiny I. třídy armádnímu generálovi ve výslužbě Emilu Bočkovi, válečnému veteránovi a hrdinovi druhé světové války, za mimořádné zásluhy o obranu a bezpečnost státu a vynikající bojovou činnost.  Propůjčil jsem Řád Bílého lva vojenské skupiny I. třídy, in memoriam generálovi justiční služby profesoru Bohuslavu Ečerovi, československému generálovi justiční služby a profesorovi mezinárodního trestního práva, za mimořádné zásluhy o obranu a bezpečnost státu.  Propůjčil jsem Řád Bílého lva občanské skupiny I. třídy profesoru Václavu Klausovi, bývalému prezidentovi a premiérovi ČR, za vynikající zásluhy o stát v oblasti politiky.           Propůjčil jsem Řád Bílého lva vojenské skupiny I. třídy, in memoriam generálmajorovi Josefu Ocelkovi, válečnému veteránovi a veliteli 311. perutě RAF, za mimořádné zásluhy o obranu a bezpečnost státu a vynikající bojovou činnost.  Propůjčil jsem Řád Bílého lva vojenské skupiny I. třídy, in memoriam generálporučíkovi Jaroslavu Selnerovi, veliteli 3. československé samostatné brigády v Sovětském svazu a hrdinovi od Tobruku, za mimořádné zásluhy o obranu a bezpečnost státu a vynikající velitelskou a bojovou činnost.  Udělil jsem Řád Bílého lva občanské skupiny I. třídy doktoru Rudolfu Schusterovi, spisovateli a bývalému prezidentovi SR za zvláště vynikající zásluhy o stát v oblasti politiky.     Udělil jsem Řád Bílého lva občanské skupiny I. třídy, in memoriam profesoru Helmutu Zilkovi, rakouskému novináři, politikovi a starostovi Vídně, za zvláště vynikající zásluhy ve prospěch České republiky.  Propůjčil jsem Řád Tomáše Garrigua Masaryka I. třídy podplukovníkovi Janu Jelínkovi, in memoriam, evangelickému kazateli a zachránci pronásledovaných za druhé světové války, za vynikající zásluhy o rozvoj demokracie, humanity a lidská práva.  Udělil jsem Medaili Za hrdinství nadporučici ve výslužbě Boženě Ivanové, příslušnici 2. československé samostatné brigády v Sovětském svazu, za hrdinství v boji.  Udělil jsem Medaili Za hrdinství plukovnici ve výslužbě Jarmile Halbrštatové, účastnici bojů o Sokolovo, Kyjev, Bílou Cerkev, Zaškov a další, za hrdinství v boji.  Udělil jsem Medaili Za hrdinství vrchnímu četnickému strážmistrovi Karlu Knězovi, in memoriam, veteránovi první světové války a členu protinacistického odboje za okupace, za hrdinství v boji.  Udělil jsem Medaili Za hrdinství Davidu Michajlakovi, za záchranu lidského života.  Udělil jsem Medaili Za hrdinství štábnímu praporčíkovi Tomáši Procházkovi, in memoriam, vojákovi, který položil vlastní život ve službě vlasti v Afghánistánu, za hrdinství v boji.  Udělil jsem Medaili Za hrdinství Kurtu Taussigovi, in memoriam, veteránovi druhé světové války a pilotovi RAF, za hrdinství v boji.  Udělil jsem Medaili Za zásluhy I. stupně profesoru Antonínu Doležalovi, lékaři, porodníkovi a autorovi mnoha odborných publikací, za zásluhy o stát v oblasti vědy a školství.  Udělil jsem Medaili Za zásluhy I. stupně profesorce Heleně Haškovcové, bioložce, filosofce a profesorce lékařské etiky, za zásluhy o stát v oblasti vědy a školství.  Udělil jsem Medaili Za zásluhy I. stupně inženýru Petru Hrdličkovi, automobilovému konstruktérovi a vývojáři, za zásluhy o stát v oblasti hospodářské.  Udělil jsem Medaili Za zásluhy I. stupně Jaromíru Jágrovi, sportovci, propagátorovi hokeje a mnohonásobnému medailistovi, za zásluhy o stát v oblasti sportu.  Udělil jsem Medaili Za zásluhy I. stupně Elišce Junkové – Khásové, in memoriam, automobilové závodnici, za zásluhy o stát v oblasti sportu.  Udělil jsem Medaili Za zásluhy I. stupně Miloslavu Kalovi, prezidentovi Nejvyššího kontrolního úřadu, za zásluhy o stát v oblasti hospodářské.  Udělil jsem Medaili Za zásluhy I. stupně inženýru Josefu Kalbáčovi, politikovi, za zásluhy o stát.  Udělil jsem Medaili Za zásluhy I. stupně Emiru Kusturicovi, filmovému režisérovi a hudebníkovi, za zásluhy o stát v oblasti kultury a umění.  Udělil jsem Medaili Za zásluhy I. stupně Kamilu Lhotákovi, in memoriam, malíři, grafikovi a ilustrátorovi, za zásluhy o stát v oblasti umění.  Udělil jsem Medaili Za zásluhy I. stupně Michalu Lukešovi, historikovi, slovakistovi a řediteli Národního muzea, za zásluhy o stát v oblasti kultury.  Udělil jsem Medaili Za zásluhy I. stupně doktoru Jaroslavu Madunickému, specialistovi na laserové operace očí a korekce zraku, za zásluhy o stát v oblasti vědy.  Udělil jsem Medaili Za zásluhy I. stupně Petru Martanovi, publicistovi a spisovateli, za zásluhy o stát.  Udělil jsem Medaili Za zásluhy I. stupně inženýru Janu Mašátovi, vědci a chemikovi, za zásluhy o stát v oblasti vědy.  Udělil jsem Medaili Za zásluhy I. stupně inženýrce Haně Moučkové, starostce České obce sokolské, za zásluhy o stát v oblasti výchovy.  Udělil jsem Medaili Za zásluhy I. stupně Rudolfovi Ovčařímu, podnikateli a investorovi, za zásluhy o stát v oblasti hospodářské.  Udělil jsem Medaili Za zásluhy I. stupně Milanu Pernicovi, legendě české turistiky, za zásluhy o stát.  Udělil jsem Medaili Za zásluhy I. stupně profesoru Luboši Petruželkovi, onkologovi a radioterapeutovi, za zásluhy o stát v oblasti vědy.  Udělil jsem Medaili Za zásluhy I. stupně inženýru Vladimíru Plašilovi, podnikateli za zásluhy o stát v oblasti hospodářské.  Udělil jsem Medaili Za zásluhy I. stupně Liboru Podmolovi, motocrossovému mistru světa a vícenásobnému vítězi XGames, za zásluhy o stát v oblasti sportu.  Udělil jsem Medaili Za zásluhy I. stupně docentu Josefu Podstatovi, operatérovi ústní, čelistní a obličejové chirurgie, za zásluhy o stát v oblasti vědy.  Udělil jsem Medaili Za zásluhy I. stupně doktoru Jiřímu Rajlichovi, prezidentovi České komise pro vojenské dějiny, historikovi a řediteli historicko-dokumentačního odboru Vojenského historického ústavu, za zásluhy o stát v oblasti vědy.  Udělil jsem Medaili Za zásluhy I. stupně Janu Saudkovi, uměleckému fotografovi, za zásluhy o stát v oblasti umění.  Udělil jsem Medaili Za zásluhy I. stupně Janu Schneiderovi, bezpečnostnímu analytikovi, publicistovi a signatáři Charty 77, za zásluhy o stát.  Udělil jsem Medaili Za zásluhy I. stupně Pavlu Smutnému, advokátovi, podnikateli a mecenáši umění a kultury, za zásluhy o stát.  Udělil jsem Medaili Za zásluhy I. stupně Janu Stružovi, ekonomovi, legendě českého bankovnictví a předsedovi sdružení Czech TOP 100, za zásluhy o stát v oblasti hospodářské.  Udělil jsem Medaili Za zásluhy I. stupně docentce Xu Weizhu, bohemistce, pedagožce a překladatelce, za zásluhy o stát v  oblasti výchovy.  Udělil jsem Medaili Za zásluhy I. stupně Josefu Zímovi, herci, dabérovi, zpěvákovi a moderátorovi, za zásluhy o stát v oblasti umění."
e593c05f200f6ad2ffa2ea90e3fde8fa,"Zavítal jsem na slavnostní otevření lávky v prezentační obůrce Lánské obory.  V krátkém proslovu jsem uvedl:  Vážené dámy a pánové, vážený pane řediteli, vážený pane kancléři,  jsem rád, že jsem tady, protože Lánskou oboru mám rád, a dokonce v mém pokročilém věku ji považuji za nejkrásnější místo na zemi. A že už jsem několik krásných míst navštívil. Nejde jenom o její velikost, má přes tři tisíce hektarů a je považována za největší středoevropskou oboru, ale jsou tady krásné stromy, několik set let staré, a, jak víte, já mám stromy rád a vážím si jich, je tady hodně zvěře, asi dva tisíce kusů, pane řediteli, je tady nádherná Klíčavská přehrada a je to místo odpočinku, které je poseto nejrůznějšími pomníky a pomníčky. My, když tady byli prezidenti Visegrádské čtyřky spolu s prezidenty Slovinska a Srbska, tak jsme tady také postavili jeden pomník blízko takzvané prezidentské vyhlídky, která je tady už od časů Tomáše Masaryka.  Já bych chtěl velice poděkovat panu řediteli Balákovi, který se s láskou a péčí stará o Lánskou oboru. Známe se už několik let a já jsem poznal, že jeho práce není povolání, ale poslání. Děkuji, pane řediteli.  Teď asi přikročíme k tomu, co mně vždycky dělá největší potíž, to znamená k přestřižení pásky. Důvod potíže je velmi prostý, já jsem v životě přestřihoval mnoho pásek a v některých případech byly nůžky extrémně tupé, takže se to nedalo při nejlepší vůli ustřihnout. Tak uvidíme, jaké nůžky mi připravili kolegové v tomto případě.  Děkuji vám za pozornost."
